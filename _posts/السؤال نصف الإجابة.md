---
layout: post
title: "السؤال نصف الإجابة.md"
date:   2024-07-21T00:00:01+03:00
author: "Mahmoud"
category: "تمّت مناقشتها"
---
السؤال الصحيح نصف الإجابة\
-\
للأسف السائل لا يجيد السؤال\
وبناءا عليه لا يحصل علي الإجابة\
-\
تقدر تتخيل الموقف كأنّ السائل بيسأل نفسه\
يعني بيسأل السؤال لنفسه\
-\
وهوا باعتباره عارف كل حاجة عن المشكلة\
فبيختزل الحاجات اللي هوا عارفها\
ويسأل عن الحاجة اللي مش عارفها\
وبيتوقع ان المسؤول عارف باقي كل حاجة\
-\
يعني كأنّه المسؤول هوا نفسه السائل\
كأنّه عارف كل حاجة عن المشكلة\
ودوره بس انه يجاوب عن النقطة الوحيدة الغامضة\
-\
تاني باختصار\
السائل بيعتبر نفسه بيسأل نفسه\
-\
لكن الصحيح هو\
انك تعتبر المسؤول ما يعرفش اي حاجة عن الموضوع\
وتقول له عن كل التفاصيل الدقيقة حتي ولو كانت
تافهة\
ده مش هيضر\
-\
لكن اللي هيضر هوا انك تعتبر معلومة تافهة
بالنسبالك\
تعتبرها غير مهمة في النقاش\
فتتجاوزها\
-\
وبناءا عليه اما المسؤول هيرد باجابة ناقصة\
او يكون محترم وساعتها مش هيرد اساسا\
-\
ازاي يعني\
الشخص المحترم ما بيفتيش\
فلو لقي معلومة ناقصة اما هيسالك عنها\
او هيريح دماغه وما يسالش عنها\
بس بردو مش هيرد علي سؤالك\
-\
ولما هوا محترم ليه ما بيسالش عن المعلومة الناقصة\
ما بيسالش لانه فيه عشرين تلاتين معلومة\
حضرتك اهملتهم في سرد مشكلتك\
ولو سالك عنهم واحدة واحدة ده محتاج وقت\
وهوا ما عندوش وقت\
-\
يبقي الافضل ان حضرتك تسرد مشكلتك بكل تفاصيلها\
ثم تسال عن النقطة المحددة اللي واقفة معاك\
-\
مش تتوقع من المسؤول انه يقوم بدورين\
دور السائل ودور المسؤول\
تتوقع منه انه يسالك انتا عن تفاصيلك\
وبعدين يجاوب بناءا علي التفاصيل دي\
-\
لا\
حضرتك تقوم بدورك كاملا كسائل\
دورك انك تسرد المشكلة كاملة\
وهوا يقوم بدوره\
انه في اطار هذه التفاصيل\
يجاوب علي النقطة المفقودة في السؤال\
-\
طبعا ده كله مالوش دعوة باحد انواع الاسئلة اللي
بتقول\
عاوز كل المعلومات بالتفصيل عن مجالات كذا وكذا
وكذا\
-\
سؤال زي ده ما حدش محترم هيجاوبك عنه\
ولو حد جاوبك يبقي محدث علم\
يعني عارف معلومتين تلاتة بالكتير ومستني حد يساله\
بمجرد ما حد يساله هيبتدي يتقمص شخصية مولانا\
ويفتي\
-\
وصلي الله وسلّم علي سيدنا محمّد\
حين سأله سيدنا جبريل عن الساعة\
قال\
ما المسؤول عنها بأعلم من السائل

++++++++++

السلام عليكم\
في الصورة\
نموذج سئ لما نعيشه الآن\
واقع مرير للمستوي العلمي والهندسي\
وبعدين نرجع نستغرب إحنا متأخّرين ليه\
-\
المصيبة الأولي هي في السؤال\
يا أحباب\
السؤال نصف الإجابة\
-\
إنتا لمّا تسألني سؤال بالشكل ده\
تأكّد إنّي مش هردّ عليك\
حتّي لو أنا عارف الإجابة كاملة\
-\
مستحيل ألاقي حدّ بيقول لي\
ما هي كذا وكذا وكذا وكذا\
بالتفصيل الممل والشرح والصور والتفسير والتعليل\
-\
ليه يا فندم ؟!\
هوّا حضرتك اشتريتني ؟!\
مأجّرني مثلا ؟!\
-\
المفروض لمّا تسأل\
تحدّد علي وجه الدقّة إنتا عاوز إيه بالظبط\
اللي هيجاوب عليك ده مش شغّال عندك\
عشان تقول له اشرح لي كلّ حاجة بالتفصيل المملّ\
ليه يعني ؟!\
-\
تلاقي واحد باعت يطلب منّك الآتي\
عاوزك تسجّل لي محاضرات كاملة عن الإسطمبات\
من الألف للياء\
مع تفاصيل التصميم\
والتصنيع\
والخامات\
والمعالجة الحراريّة\
ويا ريت بسرعة عشان مستعجل\
-\
مرفق ثلاثة صور لأمثلة علي ما أقول\
دي سكرين شوتس من الرسائل عندي\
تقريبا ناقص يقولوا لك فذ قوم اشرح\
-\
إيه يا فندم ؟!\
إيه ؟!\
هوّا إنتا معاك إسطوانات عليّا ولا حاجة ؟!\
قفشتني وأنا بمارس الرذيلة قبل كده ؟!\
-\
ويا سلام لمّا تتأخّر عليه بقي\
يشتغل معاك شغل نسوان الحواري\
يبتدي التلقيح\
تلاقي الردود جاية كالآتي\
؟\
؟؟؟؟؟؟\
!!!!!!!!!!!!!!!\
شكرا يا باشمهندس\
شكرا علي المساعدة\
-\
طب قول لي ده تعمل له إيه غير بلوك ؟!\
-\
يا أحباب\
أحسنوا السؤال\
لأنّ السؤال نصف الإجابة\
-\
الجانب الآخر من الموضوع\
الردود\
ما هو عشان إنتا بتسأل سؤال بالطريقة دي\
استحالة تلاقي حدّ فاهم يردّ عليك\
-\
هيتبقّي مين يردّ عليك غير اللي مش فاهمين\
فتلاقي الردود كلّها جايّة يعني حاجة بصراحة\
تفقع\
-\
لا وواحد بيقول لك نزّلها من النت بتبقي استاندرد\
والتاني يقول لك\
هيّا التروس إيه غير طول وعرض وارتفاع\
ومصر كلّها قوضة وصالة\
يا راجل ؟!\
أمّال حضرتك فاكر إيه ؟!\
-\
فيه مشكلة تالتة بقي\
لمّا تقول لحد شوف فيديو كذا\
فيديو كذا ده مثلا\
تكون مسجّل إنتا ساعتين تلاتة بتشرح حاجة\
يقول لك لا أنا عاوزك تشرح لي الجزئيّة الفلانيّة\
لا يا فندم\
لأّه\
-\
هوّا أنا عامل الفيديوهات ليه\
عشان عامل حسابي إنّي هاتسئل السؤال ده 100 مرة
بعدين\
كلّ مرة اتسئل السؤال ده هاعطي السائل لينك الفيديو\
عشان اوفر علي نفسي اني اجاوب نفس السؤال 100 مرة\
-\
تقوم انتا بقي - عشان انتا ناصح\
عاوز ترجّعني لنقطة الصفر تاني\
عاوز ترجعني لما قبل الفيديو\
-\
اللي هوا عاوز تسألني وانا اشرح لك\
وييجي التاني يسال وانا اشرح\
والتالت والعاشر والعشرين والالف\
هوّا انا مجنون ؟!\
-\
يعني يبقي قدّامي مكنة تصوير\
وانتا عاوزني اكتب لك الصفحة بايدي\
ليه يا فندم\
انا مصوّر الصفحة الف نسخة\
وبقول لك اتفضل خد اي نسخة ببلاش\
تيجي انتا عاوزني اكتبهالك بايدي\
ليه ؟!\
-\
طيب وافرض انك مش عاوز الفيديو كله\
انتا عاوز بس جزئيّة تتشرح في 5 دقايق ؟!\
-\
لأه بردو\
ما هو انتا عاوز الخمس دقايق الاولانيين\
وغيرك عاوز العشر دقايق الاخرانيين\
أنا هقطّع نفسي يعني\
-\
لا يا فندم\
شوف الفيديو كله\
وركز في الخمس دقايق اللي انتا عاوزهم\
مش عاوز تتعب نفسك وتشوف الفيديو كله ؟\
طيب ليه عاوزني انا اتعب نفسي عشان خاطرك ؟!\
ده انتا مش عاوز تتعب عشان نفسك\
عاوزني انا اتعب عشانك ؟!\
-\
الأجمل والأجمل بقي\
إنّك لو شرحت له الخمس دقايق الاولانيين\
هيقوم سائلك عن التانيين\
تشرح له التانيين\
يقوم سائلك عن التالتين\
ما هو ناصح بقي\
وأنا أهبل\
-\
تعمل اعلان تفصيلي\
تقول فيه\
فيه محاضرة بتتكلم عن كذا\
يوم كذا\
في المكان الفلاني\
والدخول مجاني\
-\
تلاقي واحد يسالك\
المحاضرة دي بتاعة ايه\
تقوم انتا ترد\
طيب هتبقي يوم ايه\
تقوم ترد\
طيب هتبقي امتي\
تقوم ترد\
طيب الدخول مجاني ولا لا\
تقوم ترد\
-\
ليه ؟\
عشان انتا اهبل\
-\
انتا من اول سؤال كان المفروض تقول له\
التفاصيل كلها في الاعلان\
-\
طيب انا بس كنت بسأل عن \.....\
يا فندم - التفاصيل في الإعلان\
-\
مش عاوز تقرأ الإعلان إنتا حرّ\
انا باعرض عليك الخير مش باطلبه منّك\
مش عاوز تاخد الخير انتا حرّ\
-\
هيّا نفس نظريّة الأسئلة والفيديوهات\
انا عامل كل التفاصيل في الفيديو\
لما تسال عن تفصيلة واحدة من 100 تفصيلة في
الفيديو\
هتلاقيني بقول لك شوف الفيديو\
-\
بس انا \.....\
شوف الفيديو\
-\
ما هو \.....\
شوف الفيديو\
-\
اصل انا ما كنتش عاوز الفيديو كله\
خلاص يا فندم - انتا حر\
-\
أخيرا\
ممكن حدّ يقول\
وإنتا يعني بتتنطّط علينا عشان عندك معلومتين ؟!\
-\
لا يا فندم\
انا أبقي باتنطّط عليك لمّا أبقي معايا معلومات ومانعها
عنّك\
-\
لكن\
لمّأ أبقي عامل حوالي 500 فيديو\
كلّ فيديو متوسّط زمنه من ساعة لساعتين\
وإنتا سايب ده كله\
وجاي عاوزني اشرح لك من اول وجديد\
يبقي حضرتك اللي بتستهبل\
-\
انتا قدامك الاكل بس مكسل تمدّ ايدك تاكل\
وما حدّش مانعك تاكل\
بسّ انتا عاوز الناس تحط لك الاكل في بقّك\
ولمّا بنقول لا\
بتقول علينا اننا قافلين علي المعلومة\
-\
ماشي - قول براحتك\
-\
اخيرا\
لو كنت انتا كسول ومش لازماك المعلومة\
اعمل حساب حد تاني كان جاي يسال\
لقي صاحب المعلومة نفسه اتسدت من تصرفاتك\
وقرر يبطّل يعطي معلومات لحدّ\
-\
انتوا بتكرّهوا الناس في الشرح\
وابسط سؤال حد هيسأله لنفسه هو\
وأنا تاعب نفسي ليه ؟\
وأنا أحرق دمّي ليه ؟\
-\
سيّدنا عمر رضي الله عنه قال\
اعتزل ما يؤذيك\
وإنتا مش متخيّل كمّ الأذي اللي بتوجّهه لحدّ\
لمّا يكون الحدّ ده عاوز يعطي\
وانتا شغّال تقرفه في عيشته كده\
-\
لو انتا مقرف خلي قرفك لنفسك\
لكن ما تفضلش ورا اللي بيعطي\
لحدّ ما تكرّهه في إنّه يعطي حدّ تاني\
هتشيل ذنبك وذنب غيرك\
-\
نرجع لموضوع التروس\
-\
عندك الفيديوهات دي\
-\
ده فيديو بيتكلّم عن الرسم التقريبي للترس\
[https://www.youtube.com/watch?v=649VYUZ2ghU](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3D649VYUZ2ghU%26fbclid%3DIwAR3oXdtfy-RZWqlr109odhnADkPd7_yEnABDk7cRslAvzR0cX87DpdAH3nY&h=AT2iHcM2QNX1cImoI7IDchlrG3oCC-SwVXeVq7eYmYgAJwtjV0WpCq2Mq7N6Buh-tJq1QAHflQwAYPK2vaBN_M5IZkuEghiHFT9WNPWPNl-zeoJSWyP13aaoe6GT3M8zm6LgOvk5AdwhRxZryLFKO6ybLx8YID7DU7wAJDYK9zQf-g)\
-\
ده فيديو عن الرسم الدقيق للترس\
[https://www.youtube.com/watch?v=l7meQiN9GVE](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3Dl7meQiN9GVE%26fbclid%3DIwAR3Y8YAiyCe4zHNl-kxGZ55YcNh4hQvqqcQD-5s-behellz--SsHEAyJxgk&h=AT3FkgA8Pe2XlmxNCo1ydwTaFlyM1o5lpyRrgaBolkr2WMU-XmEtfsOImEEXiZuamTDOywoWv5hH1m84a6Jqh1bMjpgoDNwEHQthKxI3VHtbk0jUiYusEcnpJBJ02jf4Pflr6oolrS-7kAouNsdjfi3fP-QJIHxm)\
-\
ده عن تصميم صندوق تروس\
[https://www.youtube.com/watch?v=\_D86yAgCROg](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3D_D86yAgCROg%26fbclid%3DIwAR1z2UB0fjwqmFknriaDfssu9LYmUf8UJ0N0hgRLMskTojQU5bKq_PioovA&h=AT3ptU_G1KiHZJkjxzb3TuWg9E9kEGYhCK1-eYEoXAaBhqaUsTu1laJcZHNwkR3P0lvH78HBzFcRq1hFo72-wG8TBYDqT_xqRcWQBvHbAdzK7ZIQbC97ODievoVcLdZzg4x_nKdN96uihJAyBFGs8Si1PyNC9HvY)\
-\
ده عن تصميم صندوق تروس تفاضلي\
[https://www.youtube.com/watch?v=evTPLEXtJho](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3DevTPLEXtJho%26fbclid%3DIwAR3kRWvClyLDZlnXbCYz1I3JhnboZgLFkW-iO5vaPrQBYSfZaRqUp7TiPU4&h=AT3gtvd4x1EbUZK1DmxG_aaQdpMuiokAYPadEkWROpZmD25yh6Aic31cR1jftewdeQpamDFIuBYB7KOET9FX7cp_2fNVRhGuhr_Corm50qXlYwpl6yoaLy-mNJZoDgEH--1zXU8Zn6a2_4GOnrCkZiGvTHala7rW)\
-\
ده عن علاقات التروس في التجميع\
[https://www.youtube.com/watch?v=12mG9HhAk_I](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3D12mG9HhAk_I%26fbclid%3DIwAR1PBLuDHlX0s3rtalqw-MB7fLIsc_W2JUku3g1R0i1cLGlPi3ImgqGIqXA&h=AT1K7yNxrUJZVai-efcwImWuAjWo8BmZOiFaLl5Hf2Y6TYiAoYujhTS6LP5VleyREu1MGjBxcOLoWA1qDxCUf-xEFJQw6ggXBNWleJ_nCjZnbainfMypMu9-h8Ibj3me4rWw5EX4SuiKypcjm_T7ru1ndInP8K54)\
-\
ده عن تصنيع التروس\
[https://www.youtube.com/watch?v=p05IXuZ3fAg](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3Dp05IXuZ3fAg%26fbclid%3DIwAR3OD1qtJ_ALieYw9-igmjIwuItXdxz036eS4-FxcXjH69Z6dkcta1mDGRI&h=AT12YVmKrhmDrD9htSJvjMYCmKrdSfiV9BW9oMH-tgR2bil3kpDHvsZoliYiSI6OkhGLUO-YPidvVMKmdAz8gYTk38E3fXCqOU9uPCUGE32vVq82MYNun30G9fetuIzc7GHqlJ9kzfc9K73NLaLMVVJIjfxReoj0)\
-\
وده مشروع تصميم صندوق تروس مخرطة\
لكنّي كنت عامله بالانجليزي\
[https://www.youtube.com/playlist...](https://l.facebook.com/l.php?u=https%3A%2F%2Fwww.youtube.com%2Fplaylist%3Flist%3DPLnr96IOL9G2L8OMgD5t6AxntEvCeiSDxD%26fbclid%3DIwAR0h__8mStn29jnCRbHczQT0r9ajmA3IndTNk8HQ2aJ1WZnH8HIAvctKSnY&h=AT0aErI8KiAOQdtTwa4Hu6d7vYpyQ7LeWjh3no_zjkzBrkLPkxovPblJwDw4AyTPP4uMdrioPyZj3OIXDUPyEgK52BNMfzddGX6y4odToSBM_nIa8cSjLYF5uU8znYLC8RcbVwlVX26MuZiak5D-Wk_707KKQBSz)\
-\
ودي القناة الجديدة اللي هتخصص للمحاضرات فقط إن شاء
الله\
[https://www.youtube.com/channel/UC_1KlkB3IQNt51Brv1wHTrQ](https://www.youtube.com/channel/UC_1KlkB3IQNt51Brv1wHTrQ?fbclid=IwAR3SWae1sau0-ddJjPlc7ekE08-c-DWTfxsEJB9JnmIKv18xCzwwfOiYZdw)
