---
layout: post
title: "الاستنصاح - الارتجال - التبرير"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


السلام عليكم  
من احتكاكي مع الناس اللي عاوزة تعمل مشاريع  
أو اللي عملت مشاريع ومحتاسة فيها  
أو اللي عملت مشاريع وفشلت  
وصلت للآتي فيما يخصّ ملخّص مشاكل الناس دي  
-  
مشكلة الناس اللي عاوزة تعمل مشروع هيّا " الاستنصاح
"  
ومشكلة الناس اللي في وسط المشروع ومحتاسة هيّا "
الارتجال "  
ومشكلة الناس اللي عملت المشاريع وفشلت هيّا "
التبرير "  
-  
يعني  
واحد عاوز يعمل مشروع - لسّه ع البرّ  
بتكون مشكلته إنّه خبير في نفسه  
فاهم كلّ حاجة في نفسه  
شايف المستقبل وبكره وبعده وبعده  
ومقدّر إنّ البهايم التانيين مش فاهمين حاجة  
-  
وشايف الناس بتوع التسويق ودراسات الجدوي دول  
" نصّابين "  
هيبيعوا له الوهم  
وهيعبّوا له الهوا في قزايز  
وهوّا عشان ناصح مش هيكلّمهم ولا هيسألهم  
-  
ولو سألهم هيكلّمهم من منطلق إنّه هوّا فاهم كلّ حاجة  
وهمّا أفنديّة قاعدين علي مكاتب ومش فاهمين حاجة  
وعمليّا بيبقي بيختبر معلوماتهم بسّ مش أكتر يعني  
-  
وبيبقي شايف النصيحة اللي بتقول له حاسب واحسب  
بيبقي شايف إنّي لمّا بقول له كده  
بكون طمعان ف ال 300 جنيه  
علي رأي بوحة  
-  
يعني بيبقي فاكرني عاوز أمنعه من المشروع  
عشان أروح انا أعمل نفس المشروع  
وأخطف منّه المكاسب المهولة اللي كان هيكسبها  
-  
لكن هوّا عشان ناصح مش هيسمع كلامي  
ومش هيدفع حاجة للنصّابين بتوع دراسات الجدوي  
-  
وهوّا عشان مؤمن بزيادة شويّتين  
وبينه وبين ربّنا عمار  
عارف إنّه هيفتح المشروع وهيشتغل  
وهيكسب وهيخربها  
-  
ده حال المقدمين علي المشروعات  
-  
نيجي بقي للي بدؤوا والدنيا بدأت تطبّل فوق دماغهم  
بتكون مشكلتهم هي " الارتجال "  
-  
يعني  
حصلت مشكلة ما  
هل هيقف  
ويسأل النصّابين بتوع المشروعات ودراسات الجدوي  
-  
لا طبعا  
بيشتغل بطريقة  
" مش يمكن أمّا أجرّب أسوق أطلع باعرف "  
-  
فبيجرّب  
فالمشكلة الصغيّرة بتكبر  
-  
فلمّا تكبر يعمل إيه  
لا طبعا  
اوعي تفتكر إنّه هييجي علي كرامته ويسأل حدّ  
ما هو عبقرينو في نفسه  
هياخد قرار يا باشا  
وهينفّذ يا باشا  
والدنيا هتتعكّ أكتر  
-  
ساعتها هيروح لحدّ بيفهم  
وهيقول له يا ختي الرأي رأيك والشورة شورتك  
دبّرني أعمل إيه  
-  
فاللي بيفهم هينصحه بنصيحة ما  
هيتحول بسلامته من واحد عنده مشكلة  
هيتحوّل لواحد بيقيّم الاقتراح  
وهيثبت لصاحب الاقتراح إنّ اقتراحه فاشل  
ومش هيحلّ المشكلة  
-  
ما هو أصل اللي إيده في الميّة  
مش زيّ اللي إيده في النار  
وهيرمي النصايح في الزبالة  
وهيتوكّل علي الله - عشان هوّا مؤمن زيادة شويّتين  
وهيقوم رازع القرار المتين  
-  
المشكلة بقت مصيبة  
والمصيبة بقت كارثة  
وصاحبنا قفل المشروع  
-  
نروح بقي للحالة التالتة  
الناس اللي فتحت مشاريع وفشلت وقفلت  
ودول بتكون مشكلتهم هيّا " التبرير "  
-  
بيبقوا قفلوا مشاريعهم عشان أرضيّة الملعب  
والحكم واخد رشوة  
والجون عامل سحر أسود ورا العارضة  
-  
بيبقوا قفلوا مشاريعهم  
عشان الذباب الاستوائي كان مزهّقهم وهمّا شغّالين  
ده غير جرثومة المعدة وقرحة الفراش  
-  
كلّ الحاجات دي كانت بتحاربه في أكل عيشه  
قوي الظلام كانت بتتربّص بيه  
لحدّ ما خلّته يفشل  
-  
لكن طبعا عمر السبب ما كان إنّه بسلامته جاهل
ومكابر  
ما بيسمعش كلام حدّ  
-  
لا طبعا  
هوّا كان صحّ - بس الظروف اللي كانت غلط  
هوّا شاط صحّ  
بس البهايم حاطّين المرمي بعيد عن اتّجاه رجله مش عارف
ليه
