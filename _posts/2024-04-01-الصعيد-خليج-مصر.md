---
layout: post
title: "الصعيد خليج مصر"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


السلام عليكم

كتبت موضوع امبارح عن إنّ ( الصعيد خليج مصر )

ولقيت معظم الناس مستغربة الجملة وبتسأل عن
التفاصيل

فخلّينا نتكلّم النهارده عن تفاصيل الجملة دي

\-

الخليج بالنسبة للمصريين كان ( وقد يكون ما زال )

يعتبر المعني المقابل لكلمة ( الفرصة )

وده اللي كنت أقصده من جملة ( الصعيد خليج مصر )

\-

لو كانت الناس بتفكّر في إنّها عشان تحصل علي فرصة

يبقي لازم يروحوا الخليج

فأنا بقول لهم فيه خليج تاني هنا ما حدّش واخد باله
منّه

ألا وهو ( الصعيد )

\-

طيّب ماشي تمام - إيه دليلك بقي علي الكلام ده ؟

حاضر

ما هو ده اللي البوست ده معمول عشانه

\-

أوّلا /

قيمتك كمصريّ في الخليج كانت بتنبع من فكرة

إنّك عندك إمكانيّات علميّة أو فنيّة مش موجودة هناك

نفس الوضع ده موجود في الصعيد

\-

الصعيد للأسف طول الوقت

ما كانش واخد نفس العناية من الدولة

وبناءا عليه حصلت فجوة بين شمال وجنوب مصر

الفجوة دي أوتوماتيك تصنع فرصة

\-

فلو إنتا مميّز في مجال معيّن

فتقدر تروح الصعيد وتبني كيانك هناك

أو حتّي تفتح فرع تاني لمؤسستك هناك

\-

وفي الوقت ده تميّزك هيتضاعف مرّتين

وتبقي ساهمت في نقل الصعيد خطوة للأمام

وإنتا كمان استفدت

\-

ثانيا /

فيه منتجات كتير مش متوافرة في الصعيد

فلو فكّرت بدل ما تعمل مصنعك في بحري

إنّك تعمله في الصعيد

وقتها هيكون السوق بتاعك اكثر راحة

لأنّ ما فيش نفس المنافسة بتاعة بحري

\-

وكذلك لو إنتا من الصعيد

ففرصتك أفضل من زميلك بتاع بحريّ

لأنّ في الوقت اللي هوّا هينافس فيه 10 منافسين

إنتا هتنافس منافس واحد

وممكن ما يكونش ليك منافس أصلا

\-

ثالثا /

فيه منتجات بتتباع في الصعيد حصريّا

يعني ما بتتباعش في وجه بحريّ

فلو فكّرت تصنّعها وتبيعها للصعيد

وتستفيد بفرق الخبرة الفنيّة في بحري

يبقي فتحت لنفسك سوق ما حدّش يعرف عنّه حاجة

\-

رابعا /

الصعيد مميّز في خامات كتير موجودة فيه بكثرة

وتقدر تعمل عليها استثمارك

زيّ مثلا الحجر الجيريّ

اللي للأسف كلّ تصوّرنا عنّه

إنّك ممكن تعمل منّه طوب

في حين إنّه ممكن يتعمل منّه منتجات

قيمتها أكبر مئات الأضعاف من الطوب

\-

الحجر الجيريّ ده أساس صناعات كتير

زيّ مواد التجميل مثلا

والدهانات والأسمنت وحتّي صناعة الحديد

\-

عندك بعد كده خامات الأسمنت

\-

وعندك طبعا الأحجار نفسها زيّ الجرانيت وغيره

\-

ده غير خام الحديد نفسه

والمتوافر في بعض الأماكن في الصعيد شرق أسوان

\-

ده غير قصب السكّر اللي بتتبني عليه صناعة السكّر

( صناعة السكّر في الوجه البحريّ تعتمد علي بنجر
السكّر )

\-

وغيره وغيره كتير جدّا خامات موجودة في الصعيد

ومش موجودة في الوجه البحريّ

\-

خامسا /

العمّال في الصعيد أكثر اعتماديّة وأقلّ في الأجور

\-

سادسا /

الأرض الصناعيّة في الصعيد ببلاش

ببلاش مش كناية عن إنّها رخيصة

ببلاش يعني ببلاش

بشرط إنّك تثبت الجديّة وتشتغل وتشغّل الناس

\-

والمناطق الصناعيّة في الصعيد حاليا 53 منطقة

ممكن تستغرب من الرقم

ع العموم هسيب لك في أول تعليق

رابط ملف بيستعرض المناطق دي بالتفصيل

\-

وفيه حوافز تانية تتعلّق بتخفيضات في الضرائب هناك

الحوافز دي كلّها طبقا لقانون الاستثمار الجديد

\-

سابعا /

وجودك في الصعيد هيفتح لك باب للتجارة مع السودان

\-

أخيرا

ممكن تقول لي

طالما الصعيد حلو كده

ليه ما بتروحش إنتا هناك ؟!

\-

وأحبّ استغلّ الفرصة دي

لأعلن عن تنفيذ حاجة كنت عاوز أعملها

من أوّل يوم أسّست فيه المكتب

لكن الظروف وقتها ما كانتش سامحة

لكن الحمد لله حاليا أصبحت متاحة

ألا وهي زيارات الصعيد

\-

إن شاء الله هارجع أزور الصعيد تاني

بعد ما أسعدني الحظّ

إنّي رحت الصعيد عدد كبير من المرّات

أيّام ما كنت باعطي كورسات

\-

شرحت في هندسة أسوان سنة 2013

\-

وشرحت في أسيوط في نقابة المهندسين في الوليديّة

وفي هندسة أسيوط

\-

وألقيت محاضرة في هندسة المنيا

\-

وشرحت في بني سويف في كليّة التعليم الصناعيّ

وفي أحد المصانع بالمنطقة الصناعيّة في الشرق

\-

وكانت من أجمل أيّام حياتي

الأيّام اللي قضّيتها في الصعيد

وأتمنّي إنّ كلّ الناس في مصر

يكون عندهم طيبة أهل الصعيد

\-

إن شاء الله هرتّب لزيارات دوريّة كلّ فترة

وسيتمّ الإعلان قبلها بفترة كافية إن شاء الله

للترتيب لمواعيد الزيارات مع العملاء

وزيارات المصانع

وبالتوفيق للجميع إن شاء الله
