---
layout: post
title: "الحقيقة مطلقة"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


بسم الله الرحمن الرحيم  
هل كلّ شئ فعلا نسبي ؟  
الموضوع مالوش علاقة بآينشتاين خالص  
-  
هل فعلا كل شئ نسبي ؟  
يعني  
هل ممكن احنا الاتنين نسمع قصيدة  
فانتا تقول عليها ممتازة وانا اقول وحشة  
وحد تالت يقول كل شئ نسبي  
-  
هل ممكن انا اقول القصيدة غير موزونة  
وانتا تقول لا دي موزونة  
وحد تالت يقول الموضوع نسبي  
-  
هل ممكن نسمع واحد بيغني  
فانتا تقول صوته وحش  
وانا اقول صوته حلو  
وواحد تالت يقول كل شئ نسبي  
-  
هل ممكن تشوف لوحة  
فتقول الوانها غير متناسقة وانا اقول متناسقة  
وحد تالت يقول ده موضوع نسبي  
-  
هل ممكن حد يكتب رواية  
فانا اقول حلوة وانتا تقول وحشة  
وحد تالت يقول كل شئ نسبي ؟  
-  
الحقيقة  
انه لا يوجد شئ نسبي - ولكن يوجد جهل بالقاعدة  
لا يوجد شئ عشوائي - ولكن يوجد عجز عن ايجاد
القاعدة  
-  
لو امسكت بحفنة رمل والقيت بها في الهواء  
فهل ستقع حباتها بشكل عشوائي  
-  
لا  
ستقع بشكل منظم جدا  
بحيث انك لو اجريت التجربة ملايين المرات بنفس
المدخلات  
فستحصل علي نفس المخرجات  
-  
الفكرة انك في كل مرة من ملايين المرات دي  
هتغير مدخلاتك فهتحصل علي مخرجات مختلفة  
-  
انتا عاجز عن صياغة قانون سقوط الرمل ده  
فبتقول عشوائي  
-  
النسبية اهون من ذلك  
النسبية هي مجرد جهل بالقاعدة - وليست عجز عنها  
-  
هل لما واحد قال علي القصيدة حلوة  
وواحد قال القصيدة وحشة  
هل ده موضوع نسبي ؟  
-  
الاجابة لا  
القصيدة اما حلوة فقط - او وحشة فقط  
انتا بتقول الموضوع نسبي لانك جاهل بما يسمي  
عامود الشعر  
-  
انا قضيت اكتر من 10 ساعات  
بشوف دورة تعليمية في عامود الشعر  
-  
بعدها بقيت اقدر احكم واقول القصيدة دي حلوة  
عشان كذا  
-  
او وحشة - عشان كذا  
-  
ولو خالفتني فده معناه انك لم تدرس عامود الشعر  
فانت تتكلم عن جهل  
ولا مكان هنا لان تتحجج بان الموضوع نسبي  
-  
مثلا  
هذه القصيدة موزونة  
فتقول لا غير موزونة  
هل الموضوع نسبي ؟  
-  
لا ايضا  
هناك علم اسمه علم العروض - بفتح العين  
وانا الان استمع لدورة ايضا فيه  
-  
فلما تقول القصيدة موزونة او غير موزونة  
اذا كنت لم تدرس العروض فانتا بتخرف  
-  
ولا مجال هنا لاحترام رايك باعتبار الموضوع نسبي  
فالراي المبني علي جهل لا يحترم  
-  
لو درست علم العروض ثم اخطات في استخدام احد
ادواته  
ساعتها سيمكن مراجعتك وتصحيح انك أسأت استخدام هذه
الاداة  
-  
لكن  
تيجي من بيتكوا كده وتقول لي القصيدة موزونة او غير
موزونة  
وتبلطج في استخدام مفهوم ( احترام الراي الاخر )  
-  
لا يا سيدي - اديني راي مبني علي علم وانا احترمه  
لكن احترم رايك لمجرد انه راي اخر - فدي بلطجة
منطقيّة  
-  
الفكرة كلها تدور حول ان هناك قواعد لكل شئ  
ونحن ندور بين احتمال من ثلاثة  
اما القاعدة موجودة ونحن نعرفها  
او القاعدة موجودة ونحن لا نعرفها  
او القاعدة نحن نعجز عن وضعها اساسا  
-  
في حالة عجزنا عن وضع القاعدة  
نقول ان الشئ الفلاني يتصرف بشكل عشوائي  
وهذا هو عجز عن ايجاد القاعدة  
-  
حتي ان البعض قال انه  
لو هزت فراشة جناحها في الصين  
لاثر ذلك علي المناخ في بريطانيا  
-  
هو كان يقصد الناحية الاقتصادية  
ولكن  
اضيف لذلك ان ذلك حاصل ايضا في الناحية البيئية  
-  
كل شئ له تاثير  
انت تعجز عن قياس هذا التاثير  
فتقول انه عشوائي  
-  
بالفعل حركة جناح الفراشة في الصين  
يؤثر علي مناخ بريطانيا  
-  
لا تصدق ذلك ؟  
ما رايك بقطرة مطر تسقط علي وسط افريقيا  
هل يمكن ان تسبب فيضانا  
-  
بالطبع لا - تقول ذلك  
واقول لك بالعكس  
-  
او قل لي اذن من اي شئ تتكون الفيضانات ؟!  
-  
هذا بخصوص العشوائية  
نرجع بقي للنوعين الاول والتاني  
القاعدة موجودة ونعرفها  
او موجودة ولا نعرفها  
-  
اذا كانت القاعدة موجودة ونعرفها  
فلن يكون هناك شئ نسبي  
سيكون كل شئ قطعي  
-  
ما ينفعش مثلا حد يقول  
1 + 1 = 3  
وكل شئ نسبي  
وده رايي ولازم تحترموه  
-  
انتا بتستهبل حضرتك ؟  
لا مش هنحترمه  
-  
انتا اللي مش عارف القاعدة تروح تتعلمها  
مش تتكلم عن جهل وتطالبنا نحترمك  
-  
مثلا  
واحد بيدعو دعاء الرسول لمّا خرج من الطائف  
بيقول  
اللهم إليك أشكو ضعف قوّتي - وقلّة حيلتي  
وهواني علي الناس  
-  
يا أرحم الراحمين  
أنت ربّ المستضعفين - وأنت ربّي  
-  
الي من تكلني - الي بعيد يتجهمني  
أم الي عدو ملّكته امري  
-  
ان لم يكن بك علي غضب فلا ابالي  
ولكن عافيتك هي اوسع لي  
-  
جميل ؟  
جميل  
تخيل بقي انه بيقول الدعاء ده وصوته بيجلجل  
-  
غلط طبعا - ويبقي جاهل  
ده دعاء المستضعف - تقوله وانتا منكسر  
-  
لكن  
ما ينفعش ترقق صوتك وانتا بتقول  
اللهم انصرنا علي القوم الكافرين  
-  
ده جهل  
-  
مرة ام كلثوم سمعت واحد بيقرا ايه من ايات العذاب  
مثلا  
فذوقوا فلن نزيدكم الا عذابا  
-  
فهوا بيقرا ويتغنّي بالاية  
ويرقق صوته وينعّمه  
-  
فام كلثوم قالت  
يا سلام  
دي جهنم دي جميلة قوي  
-  
ليه  
لان القارئ جاهل  
الاية دي تتقال بعنف وشدة  
عشان تحسس اللي بيسمعها بالموقف  
-  
عشان تعيّشه موقف  
ان كإنّ الناس حوالية بتتعذّب في جهنّم  
وبيستغيثوا فلا يجدوا الا المزيد من العذاب  
-  
فيروز غنت اغنية لجوزها وهوا مريض  
ورجعت غنتها لما مات  
-  
المهم  
الاغنية بتقول  
سالوني الناس عنك يا حبيبي  
كتبوا المكاتيب واخدها الهوي  
بيعز عليّ غنّي يا حبيبي  
بأوّل مرّة ما بنكون سوا  
-  
الاغنية دي انا لا استحسنها مطلقا  
لانها وهيا بتغنيها بتحسسك انها سعيدة وفرحانة  
مع ان الموقف ما يستدعيش كده خالص  
تماما  
-  
بدليل انها لما غنتها لما جوزها مات  
وجات عند جملة ( بأوّل مرّة ما بنكون سوا )  
بكت والجمهور بكي وبقت مليطة  
-  
انا مش باتكلم عن الاغاني كاغاني  
انا باتكلم عن اني لما بقول وحشة  
بقول ده بناءا علي قاعدة  
انه لازم صوتك ينقل لي احساسك  
-  
اذا ما عملتش كده تبقي الاغنية وحشة  
ومش من حق حد يقول الموضوع نسبي  
-  
اغنية زي مثلا - اعمل لك ايه - لحسن الاسمر  
اللي بيسمعها بيبقي عاوز يرقص  
مع ان الاغنية كلها مرار وعذاب وحاجة تقرف  
وساقيني من دمعة عيني - ايه القرف ده  
-  
بينما المزيكا راقصة  
يبقي نقف هنا - ستوب يا جماعة - ده تخريف  
-  
ما يجيش حد بقي يقول لي الاغنية حلوة  
والموضوع نسبي  
-  
الموضوع مش نسبي  
تحس انهم سجلوا الاغنية علي لحن اغنية تانية  
-  
عبد الحليم وهوا بيعمل بروفات قارئة الفنجان  
تلاقيه عند كلمة ( والشعر الغجريّ المجنون )  
تلاقيه مخلّي المزّيكا تتنطّط  
-  
هوا عاوز ينقل لك فكرة الشعر الغجري  
الشعر المنكوش  
فبينكش المزيكا في الحتّة دي  
-  
دي ناس كانت فاهمة  
وماشية علي قواعد  
ففنهم عاش لعقود  
-  
مش تقول لي الموضوع نسبي  
-  
امرؤ القيس تقريبا من اوائل الشعراء المسجل شعرهم  
ورغم ذلك  
ما زال لحد دلوقتي الشاعر رقم واحد في كل العصور  
هل الموضوع صدفة ؟!  
-  
كل شئ له قاعدة  
فاذا وجدت القاعدة وكانت معروفة انقطع طريق
النسبيّة  
-  
المشكلة تحدث حين توجد القاعدة ونحن لا نعرفها  
فبدلا من ان نصف انفسنا بالجهلاء  
نقول ان كل شئ نسبي  
-  
ماذا لو رايت انسانا يرتدي لون كذا علي لون كذا  
ممكن اقول لك الالوان دي غير متناسقة  
فترد تقول لي كل شئ نسبي  
-  
لا - مش نسبي  
فيه قاعدة اسمها دائرة الالوان  
-  
اللي ما يعرفهاش  
بدل ما يروح يبحث عنها - بيقول عليها نسبية  
-  
اسهل عنده انه يقول كل شئ نسبي  
من انه يوصف نفسه بالجهل  
-  
ممكن احنا الاتنين نبص للوحة  
واحد يقول دي حلوة وواحد يقول دي وحشة  
والتالت يقول الموضوع نسبي  
-  
طيب  
باعتبار الموضوع نسبي  
ليه فيه مسابقات في الرسم ؟  
-  
طيب  
باعتبار الموضوع نسبي  
ليه الموناليزا بملايين ؟  
ليه عاجبة الناس كلها ؟  
-  
يبقي فيه سر  
فيه قاعدة للجمال  
فيه قاعدة للحاجة اللي بتعجب الناس  
انتا ما تعرفهاش - فانتا جاهل  
لكن ما تقول ش كل شئ نسبي  
-  
والا  
ليه فيه كلية اسمها الفنون الجميلة  
بيدرسوا للطلبة ايه هناك يعني ؟  
-  
بيدرسولهم قواعد الجمال  
ايه ده - وهوا الجمال له قواعد - الجمال نسبي  
-  
لا مش نسبي  
الحقيقة ان الجمال له قواعد  
-  
هوا مش نسبي - انتا اللي جاهل  
-  
فبدلا من انك تروح تدرس قواعد الجمال  
بتستسهل وتقول - كل شئ نسبي  
-  
لو قرانا رواية  
فانتا قلت وحشة وانا قلت حلوة  
وجه حد تالت قال الموضوع نسبي  
-  
طيب  
ليه فيه جايزة نوبل في الادب ؟  
هل انتا متخيل ان لجنة تحكيم جايزة نوبل في الادب
دول  
بيلعبوا البخت مثلا عشان يعرفوا هيدوا الجايزة لمين
؟!  
-  
لا طبعا  
فيه قواعد  
انتا ما تعرفهاش - يبقي الحل انك تتعلمها  
مش تستسهل وتقول كل شئ نسبي  
-  
ليه فيه جايزة اوسكار طالما الفن نسبي ؟  
-  
ليه واحد زي عمرو دياب  
من سنة 1984 وهوا بيتربع علي عرش الغناء  
في الوطن العربي  
-  
بغض النظر عن راينا في الغناء نفسه  
انا بسال بشكل مجرد  
-  
باعتبار الموضوع نسبي  
ازاي واحد يفضل علي القمة فيه 34 سنة ؟  
-  
يبقي الاجابة ببساطة هيا انه  
الموضوع مش نسبي  
الموضوع له قواعد  
-  
حققتها والتزمت بيها - هتوصل للنتيجة  
زي ما واحد يتعلم الحساب  
لو سالته 1 + 1 كام  
مش هيقول لك الموضوع حظ  
-  
اللي بيقول الموضوع حظ  
ممكن يغير الصيغة ويقول انه جاهل  
كده اقرب للحقيقة  
-  
مرة محمد رشدي كان بيكلم عبد الحليم حافظ  
فبيقول له - انتا صوتك شبه حليم الرومي  
حليم الرومي ده ابو ماجدة الرومي  
-  
المهم  
عبد الحليم اتنرفز جدا  
وقال له ما تقولش كده - انا لون  
-  
فمحمد رشدي بيقول انه قعد فترة كبيرة  
عاوز يعرف يعني ايه لون اساسا  
عبد الحليم كان ذكي - لكن رشدي كان طيّب  
-  
محمد رشدي وعبد الحليم امتحنوا في الاذاعة في يوم
واحد  
لكن محمد رشدي نجح شعبيّا بعد عبد الحليم بحوالي 10
سنين  
-  
ليه  
عبد الحليم كان بيسجل - ويسمع نفسه  
يقول هنا عربة ناقصة - بضمّ العين - هنا نشاذ  
نعيد تاني  
-  
لحد ما يطلع الاغنية زي ما هوا عاوز  
زي ما هوا دارس  
لانه دارس طبعا  
ومحمد رشدي دارس بردو - وعمرو دياب دارس  
-  
محمد رشدي بقي كان بيغني بالبركة  
-  
لحد ما اتعرضت عليه اغنية ( أدهم )  
فنزل سوق الكانتو في العتبة  
واشتري كل الاسطوانات  
بتاعة الاغاني الشعبية والمواويل وقتها  
وقعد يسمع - ويدون ملاحظاته  
-  
هنا فيه عربة كذا  
هنا فيه نغمة كذا  
الجمهور هاج لما سمع حتّة كذا  
-  
يا مسا الجمال - والدلال - والورد ع الغالي  
ع الاصل دوّر  
مثلا  
-  
طلّع الحاجات دي علي ورق  
بدأ يرصّع ويزوّق اغنية ادهم بالحاجات دي  
ففرقعت مع الناس  
-  
انا مش بقول الحكاية دي  
عشان اكلمك عن عبد الحليم او محمد رشدي  
-  
انا بقول لك ما فيش شئ نسبي  
الفرق هوا بين العلم والجهل  
-  
فانتا بدل ما تواجه نفسك انك جاهل بالموضوع  
بتقول الموضوع نسبي  
كده انتا بقيت براءة  
-  
مرة كنت مدعو لتحكيم احدي المسابقات  
المهم  
قبل ما نطلع نشوف الاجهزة اللي هنقيّمها  
قعدت مع اعضاء اللجنة التانيين  
-  
كانوا اربعة - اصغرهم عنده 50 سنة مثلا  
يعني انا من دور عيالهم  
-  
وبروفيسروات في الجامعة وحاجة تخوّف بصراحة  
لدرجة انهم كانوا فاكريني  
طالب من المشاركين في المسابقة اساسا  
-  
المهم  
قلت لهم احنا هنحكّم علي اساس ايه ؟  
ما فيش معيار للحكم  
-  
يعني هنبص ع الاجهزة كده  
واللي شكله يعجبنا يكسب مثلا ؟  
-  
المهم  
انا كنت في الوقت ده باكتب عن  
( عناصر التصميم الميكانيكي الجيد )  
كنت كتبت حوالي 20 عنصر  
-  
فعرضت عليهم الفكرة - واستحسنوها  
هنحط ال 10 عناصر دول مثلا  
وكل فريق ياخد درجة من 10 في كل عنصر  
ونجمع  
-  
يطلع فريق كذا واخد مثلا 90 من 100  
والتاني 85 من 100  
يبقي نحدد الفائز  
-  
الموضوع ده اتطور معايا  
لحد ما دلوقتي فيه علي قناتي علي اليوتيوب  
بلاي ليست اسمها  
( عناصر التصميم الميكانيكي الجيّد )  
50 فيديو يا مؤمن  
-  
فما فيش شئ نسبي  
المطلوب هوا انك تتعب شويّه لحد ما تعرف القاعدة  
وبعدها هتقتنع ان ما فيش شئ نسبي  
-  
ارتقي بنفسك عن كده  
انتا اكبر من كده  
اكبر من انك بمنتهي البساطة تقول  
كل شئ نسبي  
-  
وجوجل لم يدع عذرا لمعتذر  
لو عاوز كورس في الطبيخ هتلاقي  
في النكت هتلاقي  
في الخيانة الزوجية هتلاقي  
-  
كل شئ له قواعد  
-  
اذكر احد اصدقائي كلمني مرة عن قواعد الخيانة
الزوجية  
طبعا مش هاحكيها هنا - هههههههههه  
-  
الشاهد ان كل شئ له قواعد  
-  
ممكن تبحث علي قناتي علي اليوتيوب هتلاقي فيديو
اسمه  
نظريّة الألش  
-  
إيه ده - هوا الألش ده له نظريّة ؟  
يا فندم - كل شئ له نظريّة  
كلّ شئ  
-  
ما فيش شئ نسبي  
-  
آينشتاين نفسه  
اللي هوا عنتيل النسبيّة  
كان بيقول  
God doesn't Play dice  
-  
يعني الله لا يلعب النرد  
-  
يعني  
إنّا كلّ شئ خلقناه بقدر  
-  
حتّي النرد نفسه - مش عشوائي  
فيه علم اسمه الاحصاء  
بيعرفنا احتمالات سقوط النرد ده  
-  
ما فيش شئ عشوائي  
ما فيش شئ نسبي  
-  
[<u>\#مرزوقيّات\_في\_المنطق</u>](https://www.facebook.com/hashtag/مرزوقيّات_في_المنطق?source=feed_text)  
[<u>\#مرزوقيّات\_في\_المفاهيم</u>](https://www.facebook.com/hashtag/مرزوقيّات_في_المفاهيم?source=feed_text)

لو حد واقف علي دماغه  
وشايف رقم  
6  
علي انه  
9  
-  
يا تري ايه الصح  
-  
نقف احنا كمان علي دماغنا ونشوفه  
9  
-  
ولا نفهم الاخ ده انه واقف غلط  
-  
انتا انسان يا حبيبي مش قرد  
اقف علي رجليك وانتا تشوفه  
6  
-  
ربنا خلق عقلك اعلي حاجة فيك  
حطه في مكانه  
ما تحطوش مكان الجزمة  
-  
لو ابنك لسه داخل المدرسة  
وفي مسالة ترتيب تصاعدي  
لقيته عامل ال  
7  
اكبر من ال  
8  
-  
يا تري تهاوده عشان ما يزعلش  
ولا تفهمه ان ال  
8  
اكبر من ال  
7  
-  
طب ما نعتبر الموضوع وجهات نظر  
اللي من ناحيتك  
7  
هيا من ناحية ابنك  
8  
-  
حلو جدا  
انتا جيت لمنطقة في منتهي الاهمية  
ورغم ذلك معظم الناس ما يعرفوهاش  
-  
الا وهي  
اي نعم فيه وجهات نظر مختلفة  
لكن المنظور واحد  
-  
الحاجة اللي احنا بنبص عليها واحدة  
هيا يا 7 يا 8  
او يا 6 يا 9  
-  
عشان كده انا كتبت موضوع طويل قبل كده  
قلت فيه ان ما فيش حاجة اسمها نسبية  
كل شئ له حقيقة مطلقة - حقيقة مطلقة واحدة  
-  
يبقي تقف صح  
تبص من الناحية الصح  
تعرف الحقيقة المطلقة  
وما تقرفناش معاك  
-  
لكن مش عشان الناس مكسلة تروح تقف في المكان الصح  
او حتي تعدل الورقة عشان تقراها  
اقوم انا احترم وجهات نظرهم الصحيحة للحقيقة
الخاطئة  
-  
وجهات نظرهم صحيحة اي نعم  
لكنهم يرون الموضوع بطريقة خاطئة  
-  
عشان كده اول ما علمونا الرسم في كلية الهندسة  
علمونا حاجة اسمها  
عدلة اللوحة - عدلة علي وزن عجلة  
يعني اول حاجة تعملها انك تمسك اللوحة صح  
-  
وبعد كده علمونا ان فيه مدرستين للاسقاط  
الزاوية الزوجية الاولي والزاوية الزوجية التالتة  
-  
الاول بص علي رمز الاسقاط  
عشان تعرف اللي راسم باصص منين وبيسقط فين  
-  
لما تمسك اللوحة صح  
وتعرف زاوية الاسقاط الصح  
لو احنا الف مهندس كلنا هنشوف جسم واحد  
-  
اللي هوا - الحقيقة المطلقة  
-  
[<u>\#مرزوقيّات\_في\_المفاهيم</u>](https://www.facebook.com/hashtag/مرزوقيّات_في_المفاهيم?source=feed_text)
