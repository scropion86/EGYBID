---
layout: post
title: "الخلاف السائغ وغير السائغ (2)"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


كتير لما بنختلف مع حدّ - تلاقيه يحيلك لنقطة قبول رأي
الآخر واحترام الاختلاف

في حين إنّ النقطة دي ليها تفصيلة




الخلاف مع الآخر ده قد يكون مقبول أو غير مقبول

سائغ أو غير سائغ

لو اختلفت مع حضرتك يا ترى اللي قدّامنا ده برتقال ولا
فراولة

فده خلاف غير سائغ - وغير مقبول إنّك يكون ليك فيه حرّيّة
للرأي




لكن

لو اختلفنا يا ترى إيه اللي طعمه أجمل

فمقبول جدا يكون ليك رأي وليّا رأي ونحترم بعض وكلّ الكلام
الجميل ده




لازم قبل ما ترفع يافطة احترام الرأي الآخر وتعمل لي فيها
ناشط حقوقيّ نحسم الأوّل يا ترى النقطة اللي بنختلف فيها هيّا نقطة مبدأ ولّا
رأي




ما ينفعش يكون قدّامنا برتقال وإنتا بتقول عليها فراولة
وعاوزني أحترم رأيك

لا يا فندم - إنتا بتخرّف - وأنا ما باحترمش التخريف




الموضوع يزيد صعوبة لو كان الخلاف ظاهره خلاف رأي - لكنّه
في الحقيقة خلاف مبادئ

يعني

ممكن تختلف مع واحد حول البرتقال والفراولة

في حين إنّ الفراولة دي مستوردة من إسرائيل مثلا




فهوّا ياخد النقاش ناحية إنّك بتخالفه في الرأي - ومش عاوز
تقتنع إنّه من حقّه يحبّ طعم الفراولة - وإنتا بتحجر على رأيه - ومش بتحترم
الرأي الآخر - وكلام من الكلام الكبير ده

فلازم وقتها تبروز الخلاف وتحصره في منطقة المبدأ




الخطورة دي تحصل لو كان الطرف الآخ قاصد التضليل

يعني هوّا لو مش قاصد واللي حاصل عنده هو فعلا لبس وسوء
فهم - فبمجرّد ماتشرح له هيفهم

لكن لو كان هوّا فاهم وبيستعبط -
هنا تكون المشكلة




ودورك هنا ينحصر في مجرّد إبراز وجه الخلاف على المبدأ -
وبعد كده سيبه يضلّل براحته ويغالط منطقيّا
