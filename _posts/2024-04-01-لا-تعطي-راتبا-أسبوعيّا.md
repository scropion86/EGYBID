---
layout: post
title: "لا تعطي راتبا أسبوعيّا"
date:   2024-04-10T00:00:01+03:00
author: "Mahmoud Marzouk"
category: "إدارة الشركات"
---


كتبت من يومين بوست إنّك لو بتقبّض العمّال أسبوعيّا

فاطلع وانزل واتشقلب وقبّضهم شهريّا

فتعالوا نناقش الأسباب

\-

السبب الرئيسيّ /

هوّا إنّ العامل بطبيعته مش هيرجع الشغل

إلا لمّا جيبه يفضي

لدرجة إنّه كان فيه مثل بيقول

الأكل بالدين - ولا شغل يوم الاتنين

يعني الراجل قبض يوم الخميس ومزاجه حلو

جيبه فيه فلوس

مش رايح الشغل بقي إلا لمّا جيبه يفضي

ولو جيبه فضي ولقي طريق يستلف

هيستلف وما يروحش الشغل

فإنتا من مصلحتك إنّ العامل يمسك الفلوس أوّل الشهر

بحيث يفضل ملتزم إنّه يجيلك طول الشهر عشان يقبض

\-

السبب الثاني /

إنتا لو بتقبّض العمّال أسبوعيّا

فإنتا عندك تقريبا نصف الوقت إنتا قاعد شايل همّ
القبض

يوم الثلاثاء والأربعاء والخميس طول النهار

إنتا قاعد تتّصل بالناس اللي عندها فلوس تجيبها

عشان إنتا هتقبّض العمّال يوم الخميس

\-

فإنتا مضيّع نصف وقتك في قلق وتوتّر

بخصوص قبض يوم الخميس ده

لكن لو هتقبّضهم شهريّا

فإنتا هتقلق في كلّ شهر آخر 5 أيّام فقط

\-

السبب الثالث /

مرتّبات العمّال المحجوزة لآخر الشهر دي

تعتبر تمويل بالنسبة لك

يعني إيه ؟

\-

طيّب تعالي الأوّل نفرّق بين القرض والتمويل

القرض هو إنّك تاخد مبلغ من المال

قبل بدء المشروع

المبلغ ده هتاخده تشتري بيه أصول عادة

وتسدّ المبلغ ده علي فترة طويلة

حوالي 5 سنين عادة

\-

لكن التمويل هوّا إنّي شغّال في تجارة جارية

ومحتاج أشتري حاجة ب 100 ألف دلوقتي

عشان أبيعها ب 120 ألف دلوقتي

ومعايا 80 ألف فقط

\-

فباخد مبلغ 20 ألف اشتري البضاعة وأبيعها

واكسب ال 20 ألف

وأرجّع ال 20 ألف بتوع التمويل خلال فترة قصيرة

عادة لا تتجاوز الشهرين

فالتمويل ما هو إلا ( زقّة ) للمستثمر

\-

طيّب

وده إيه علاقته بالمرتّبات ؟!

إزّاي بقي

افرض إنّك بتقبّض مرتّبات الشهر 100 ألف جنيه

فلو بتقبّض أسبوعيّا

يبقي كلّ أسبوع هتطلّع 25 ألف جنيه من الخزنة

جيت في آخر الشهر

وعاوز تمويل بمبلغ 20 ألف زيّ المثال السابق

مش هتلاقيه

\-

لكن لو إنتا بتقبّض بالشهر

فمرتّبات الشهر محجوزة عندك طول الشهر

تقدر تسحب منها ال 20 ألف تقضي المصلحة

وترجّعهم تاني لرصيد المرتّبات

ولا من شاف ولا من دري

وده قبل ما الشهر يخلص

\-

فكونك تحجز المرتّبات لآخر الشهر ده يعتبر تمويل

بالمناسبة

لو خدت بضاعة آجل علي ما تبيعها

فده تمويل

إيجار المصنع أو الشركة

لو قدرت تدفعه سنويّ مش شهريّ

فده تمويل

\-

باختصار

كلّ محاولة لحجز الفلوس عندك والاستفادة بيها لحين

هي تمويل

\-

السبب الرابع

العامل لو بيقبض أسبوعيّا

هيبقي زيّ النطّاط

لو جات له شغلانة أحسن بخمسة جنيه

هيسيبك في لحظة

\-

لكن العامل لو مرتبط معاك شهريّا

هيبقي أهدي شويّة

\-

لو سنويّا بقي

هيفكّر يسيبك كلّ سنة

\-

السبب الخامس /

عمليّا الموظّف من مصلحته إنّه ياخد مبلغ أكبر

يعني هل 1000 جنيه في الأسبوع

تساوي 4000 جنيه في الشهر

لأ

فيه ناس بتحسبها إنّ السنة فيها 52 أسبوع

فلو هقبّضه بالأسبوع يبقي هياخد منّي 52 ألف

لكن لو قبض بالشهر هياخد 48 ألف

\-

ماشي

بسّ مش ده السبب

السبب الحقيقيّ هوّا إنّ ال 4000 جنيه

هتسمح له يشتري حاجة ب 2000 جنيه

لكن لو بياخد ألف بألف كلّ أسبوع

فعمره ما هيقدر يشتري الحاجة أمّ ألفين جنيه دي

هتقول لي ما يحوّش مرتّب أسبوع للأسبوع اللي بعده

أقول لك - هههههههههههههه

\-

بل إنّي سمعت إنّ سيّدنا عمر رضي الله عنه

كان في نهاية حياته عاوز يخلّي الأجور سنويّة

ليه

الموظّف اللي بياخد 1000 جنيه في الأسبوع ده

هاجي أنا أقول له

بتاخد كام في السنة

52 ألف

أنا هخلّيهم 80

إيه رأيك

طبعا يا ريت

يا سلام

ده أنا أمضي وأبصم

وأطلع أقف بقدميّا فوق الورق

\-

لحظة بسّ

ما إحنا مش هنقسم ال 80 ألف علي 52 أسبوع

ونقبّضك كلّ أسبوع

هوّا إحنا باين علينا إنّنا عبط ؟!

\-

إنتا هتاخد 54 ألف لكشة واحدة آخر السنة

يتبقّي 26 ألف

تاخد 500 جنيه كلّ أسبوع ب 26 ألف

زائد ال 54

يبقي 80 ألف

\-

فين النظريّة بقي

النظريّة إنّ ال 54 ألف دول

العامل ممكن يعمل بيهم حاجة ذات قيمة

لكن ال 1000 جنيه كلّ أسبوع

أو ال 4000 جنيه كلّ شهر

مش هيعرف يعمل بيهم حاجة

هيتصرفوا وخلاص

\-

من الناحية التانية بقي

صاحب المصنع اللي دفع مرتّبات 80 ألف

بدل 52 ده

هوّا عمليّا كسبان

لأنّه حجز ال 54 ألف طول السنة

ال 54 ألف دول في إيد واحد بيفهم

هيقدر يجيب منهم 54 زيّهم أو ضعفهم

أو أضعافهم علي مدار سنة

\-

كلّ واحد حسب شطارته في البيزنس

وقدرته علي تدوير الفلوس

في دورة والتانية والتالتة

لكن لو الفلوس نفسها مش موجودة

وبتستنزف في صورة مرتّبات

فمهما كنت عبقريّ

عبقريّتك مش هتنفعك في حاجة

لو الفلوس نفسها مش موجودة
