---
layout: post
title: "ترمومتر الشركات - Copy"
date:   2024-04-10T00:00:01+03:00
author: "Mahmoud Marzouk"
category: "مفاهيم مهمّة في البيزنس"
tag: "مفاهيم مهمّة في البيزنس"
---


البوست ده من أهمّ البوستات اللي كتبتها في حياتي - لإنّه
مرتبط بسؤال بقالي سنين بحاول أجاوب عليه ومش لاقي له إجابة تفصيليّة
!!

السؤال بيقول

بقالي سنة أو سنتين شغّال على مشروع ما - وما وصلتش
لنتيجة

يا ترى أنا على الطريق الصحيح - والمسألة مسألة وقت -
ومحتاج اعافر أكتر مع المشروع لحدّ ما اوصل

ولّا انا أساسا على الطريق الغلط ؟!!!!!

هل الشجرة شجرة مانجه محتاجة سنين عشان تطرح - لكن الشجرة
سليمة - الموضوع موضوع وقت

ولّا الشجرة دي أساسا عامود نور - وعمرها ما هتطرح مانجه -
وانا اللي قاعد استنّى المانجه تحتها لإنّي مجنون ؟!!!

\-

فاحنا في البوست ده هنحاول نستكشف بعض العلامات على
الطريق - اللي تقول لنا احنا على الطريق الصحّ - بسّ لسّه نقطة الوصول ما
ظهرتش

ولّا أساسا إحنا على الطريق الغلط - فالأفضل لينا نتراجع
ونوفّر الخساير المستقبليّة التي لا طائل منها

\-

مبدئيّا وقبل ما نستعرض العلامات - خلّيني أسألك سؤال ( هل
مشروعك موجود وناجح قبل كده ؟ )

لو كان مشروعك موجود قبل كده وناجح مع ناس كتير - فحضرتك
على الطريق الصحّ

وسبب إنّك ما وصلتش لنقطة بداية النجاح - هي إنّ حضرتك
بتتمرقع أو بتتكبّر أو بتهبد أو بتستعبط أو بتعاند

\-

بتتمرقع يعني ماشي براحتك - بتتدلّع - بتروح المحلّ متأخّر -
وتقعد في المحلّ تلعب ع الفيسبوك

ويجي لك تليفون تردّ على واحد صاحبك صايع ضايع زيّك - وسايب
الزبون واقف مستنّي سيادتك لمّا تخلّص المكالمة مع سيات الوزير

حصلت معايا في محلّ موبايلات - البيّاع بيتكلّم مع واحد صاحبه
على الموبايل - وسايبني مستنّي سعادته يخلّص المكالمة - خرجت من عنده وانا
مستغرب الناس إزّاي بتطرد الرزق !!!

\-

أو ممكن تقفل المحلّ بدريّ عشان تروح تتفرّج ع الماتش - أو
تسيب المحلّ مش نضيف - أو الزبون يدخل عليك يلاقيك بتدخّن وقالب المحل
كاراخانة

عملت زوم ميتنج مرّة بيني وبين عميل عاوز يعمل مصنع - وبين
شركة تخليص جمركيّ

صاحب شركة التخليص الجمركيّ قاعد طول الميتنج باصص لفوق على
التليفزيون - بيتابع ماتش - وسامعنا بطراطيف ودانه

ومولّع السيجارة طول الميتنج - بيتابع الماتش بقى ودمّه
محروق أجماحة وعمّال بيحرق ف سجاير

ودي كانت نهاية فرقة سلامة حجازي المسرحيّة - قال فاكرني
هاطلب منّه زوم ميتنج مع مستثمر تاني - عشان يطلع لنا المرّة الجايّة من
الحمّام !!!

\-

فالأوّل قبل ما نتكلّم عن العلامات - نسأل - مشروعك دا متكرّر
؟ آه متكرّر

ناجح مع ناس تانية ؟ آه ناجح مع ناس تانية

يبقى المشروع تمام - وإنتا على الطريق الصحيح

\-

طيّب ما باوصلش ليه ؟!

قلت لك بتتمرقع أو بتتكبّر أو بتهبد أو بتستعبط أو
بتعاند

بتتمرقع وشرحناها

\-

بتتكبّر - يعني المشروع واقف معاك - وإنتا متكبّر تسأل اللي
أكبر منّك - وبتجرّب حلول جديدة - بتهبد يعني - لكن سايب الناس اللي سابقاك
ومش بتطلب منهم المعونة والاستشارة

\-

بتتكبّر

الناس نصحتك - وانتا متكبّر تاخد بنصيحتهم

\-

بتهبد

يعني بتخترع حلول لولبيّة ما جاتش في طبق اليوم

يعني عندك محلّ ملابس ما بيبيعش البيع المناسب - تقوم جايب
دباديب وحاططها على الرفوف !!! قال يعني كده الناس اللي جاية تشتري هدوم
هتقتنع لمّا تشوف الدباديب على الرفوف

اعمل خطوة في اتّجاه الحلّ - ما تهبدش

\-

بتستعبط

يعني تكون عارف إنّ حاجة ممكن تضرّك - وتعملها بمنتهى
البلاهة

\-

بتعاند

يعني عارف إنّ حاجة ممكن تضرّك - والناس بتقول لك دي بتضرّك -
فتعاندهم - عشان تثبت إنّ ما حدّش له حاجة عندك - وإنّك حرّ - خلاص - إنتا
حرّ

\-

يبقى قبل ما نتكلّم عن العلامات اللي تقول إنتا على الطريق
الصحّ ومحتاج تعافر - أو إنتا على الطريق الغلط ومحتاج تتراجع - اتأكّد الاوّل
إنّك بتعمل فكرة جديدة - أو بتعمل فكرة قديمة - بسّ بتقدّمها بطريقة جديدة -
عشان وقتها نتكلّم عن العلامات

لكن لو بتعمل فكرة قديمة ونجحت مع ناس كتير قبلك - وانتا
اللي عطلان - تبقى الفكرة تمام - والغلط عندك إنتا

شوف إنتا بتتمرقع ولّا بتتكبّر ولّا بتهبد ولّا بتستعبط ولّا
بتعاند

\-

نيجي للمرحلة التانية قبل ما نبدأ في العلامات

ألا وهي

إمتى أسأل السؤال ده أصلا ؟!

إمتى أسأل نفسي أنا على الطريق الصحّ ولّا الغلط ؟!

\-

من وجهة نظري - بشوف إنّك محتاج سنة عشان توصل لرؤية واضحة
للمشروع الجديد - وبعد ما توصل للرؤية - محتاج سنة تانية عشان توصل لنقطة
الصفر

\-

يعني إيه محتاج سنة عشان توصل لرؤية ؟

يعني محتاج سنة عشان تقدر تعبّر عن فكرتك في جملة من سطر
واحد

جملة تقول فيها ( إحنا شركة كذا بنبيع كذا عن طريق إنّنا
بنعمل كذا وكذا )

\-

ومحتاج سنة تانية بعد ما توصل للرؤية إنّك تقدر تبيع مبيعات
تغطّي فقط مصاريفك - ما بتكسبش لسّه - بسّ وصلت لنقطة تساوى الإيرادات
والتكاليف - نقطة تكون فيها الأرباح صفر - والحمد لله ما عدتش بتخسر زيّ
الأوّل - ولا بتصرف على المشروع من جيبك الخاصّ

\-

ملحوظة رفيّعة /

السنة والسنة التانية دول هتعملهم وإنتا متفرّغ
للمشروع

يا راجل !!

يعني أقعد سنتين باصرف واخسر

منين أصلا ؟!

وبيتي المفتوح ده أفتحه إزّاي ؟!

وإزّاي دا كلّه وانا متفرّع ؟!

\-

أقول لحضرتك

إنتا محتاج في السنتين دول تكون متفرّغ - بسّ عندك مصدر دخل
جانبيّ ما بياخدش منّك مجهود كبير - سرسوب تصرف بيه على بيتك - وعلى مشروعك
الجديد - اللي إنتا متفرّغ له

لو ما تفرّغتش لمشروعك الجديد- انسى

\-

أو محتاج إنّك تكون كنت شغّال قبل كده وعامل مدّخرات - تعيش
منها على الكفاف في السنتين دول - لحدّ ما توصل لنقطة الصفر

\-

نيجي للعلامات بقى !!

\-

العلامة الأولى /

\-

من وجهة نظري - العلامة الأولى - والأهمّ - اللي تقول لك
إنّك على الطريق الصحيح في مشروع جديد - مش جديد عليك - جديد على السوق
كلّه - هي - إنّك تكون مع الوقت بتكتشف أخطاء كنت بتعملها - وبتصلّحها - فتحسّ
بتحسّن - ولو طفيف - في المشروع

\-

لو المشروع أساسا مشروع غلط وماشي في طريق غلط - واكتشفت
أخطاء لنفسك - وصلّحتها - مش هتحسّ بفرق !!!

\-

تخيّل عربيّتين - عربيّة سليمة - وعربيّة مهكّعة

الاتنين محمّلين بحمولات - وماشيين بطيئين

تخيّل جيت شلت 100 كيلو من على كلّ عربيّة - العربيّة السليمة
سرعتها هتزيد - لكن المهكّعة ؟! هتفضل بطيئة بردو

\-

ليه ؟!

لإنّ العربيّة السليمة أساسا سليمة - اللي مبطّأها هو الحمل
اللي عليها - كلّ ما تخفّ الحمل من عليها - هتكتسب سرعة أكبر - كل ما تكتشف
أخطاءك وتعالجها - هتفكّ فرامل العربيّة واحدة واحدة

لكن العربيّة المهكّعة - العيب داخليّ فيها - حتّى لو شلت
الحمل من عليها - هتفضل بطيئة !!!

\-

معنى أساسا إنّك تكتشف أخطاء هو إنّك

أوّلا - متفرّغ للمشروع - وقاعد تذاكره وتذاكر له

ثانيا - بتستشير الناس - فيشاوروا ليك على أخطاء

ثالثا - مش بتتكبّر تعالج الأخطاء

\-

فإنتا كده على الطريق الصحيح - المشروع بطيء - لإنّ دي
طبيعة المرحلة - لكن إنتا بتستكشف أسباب البطء واحدة واحدة - وبتعالجها -
وسرعتك بتتزايد

\-

دي العلامة الأولى - وفي رأيي - هي الأهمّ

\-

ملحوظة رفيّعة /

لو وصلت لإنّ مشكلة المشروع إنّك محتاج راس مال أكبر - اقطع
الورقة - وحاول من الأوّل تاني

\-

العلامة التانية /

تحقيق أهداف مرحليّة !!!

أو تقدر تسمّيها mile-stones

\-

يعني إيه ؟!

يعني بقالك سنتين المنحنى تحت الصفر - لكن انتا
بتطلع

بتصرف ألف - وتكسب 500

لكن الشهر اللي فات كنت بتصرف ألف وتكسب 400

والشهر الجاي صرفت ألف كسبت 600

يبقى إنتا طالع !

\-

ومش كده وبسّ - إنتا بتحقّق انتصارات - بتحتلّ أرض وتحاول
تفتح أراضي جديدة - الأراضي اللي احتلّيتها دي مايل ستونز

\-

يعني كنت بتبيع في الغربيّة بسّ

خلاص عملت شبكة موزّعينك في الغربيّة - دخلت على الدقهليّة -
وموزّعين الغربيّة ما بيشتكوش - خلاص سكتوا وصوتهم وطي

وبتحاول حاليا تثبّت موزّعين الدقهليّة - وتحلّ مشاكلهم لحدّ ما
صوتهم يبتدى يهدى همّا كمان - والتوزيع يمشي سموثلي في الدقهليّة - تفتح في
الشرقيّة

\-

أي نعم لحدّ دلوقتي بتصرف أكتر ما تكسب - لكن إنتا بتحتلّ
أرض جديدة - بتحقّق مايل ستونز ثابتة - وبتبني عليها

\-

لكن - لو بقالك سنة أو سنتين مش عارف تضمن موزّع واحد - ولو
فتحت مع موزّع جديد ما بتلاحقش على مرتجعات الموزّع الأوّل - بتصلّح الجاكتّة
يقوم البنطلون يضرب - يبقى فيه مشكلة كبيرة حضرتك

\-

العلامة التالتة /

لو كانت حساباتك تبقى تمام لو حذفت منها التكاليف
الثابتة !!!

\-

يعني إيه ؟!

يعني عندك مشروع بيصرف في الشهر 1000

بيبيع ب 500

لكن إنتا عندك مصاريف ثابتة ( إيجار مكان وأجور عمّال
وكهرباء إلخّ ) ب 600

ده معناه إنّك بتصرف 1000 منهم 600 مصاريف ثابتة و 400
اشتريت بيهم بضاعة بعتها ب 500

يعني البضاعة نفسها كسبانة لو خصمت ال 600 جنيه مصاريف
ثابتة

كده أقول لك كمّل - إنتا على الطريق الصحّ

\-

إنتا محتاج فقط بدل ماتشتري بضاعة ب 400 وتبيعها ب
500

إنتا محتاج تشتري بضاعة ب 4000 وتبيعها ب 5000

وقتها مصاريفك هتبقى 4000 زائد ال 600 مصاريف ثابتة يعني
4600

بينما مبيعاتك 5000

مبارك ليك - إنتا كده وصلت لنقطة الصفر وعدّيتها

استمرّ بقى واشتري بضاعة ب 40 ألف وبيعها ب 50 ألف

\-

يبقى هنا النصيحة الأولى نقول لك - وليه تصرف 600 أساسا
مصاريف ثابتة ؟!!

ليه بتأجّر محلّ وتجيب عمّال - ابدأ أونلاين

ما تجيبش عمّال - اشتغل لوحدك

\-

ليه بتصرف على التسويق ع الفيس - اجتهد تكتب منشورات كتير
ع الفيس - وتعمل فيديوهات كتير ع اليوتيوب - بحيث توصل للناس من خلال
منشوراتك وفيدوهاتك مجّانا - بمجهودك فقط - من غير ما تصرف على
الإعلانات

\-

قلّل المصاريف الثابتة بقدر الإمكان

ليه تستأجر مكان فخم - ابدأ مفركش في بدروم بيتكم - ليه
تجيب محاسب - اتعلّم المحاسبة وامسك دفاترك بنفسك - قلّل مصاريفك الثابتة -
دي اللي هتقتلك في البداية

\-

النصيحة التانية - اهتمّ بالحجم - بيع كتير - زيادة
المبيعات هيّا اللي هتخلّي كفّة الإيرادات تتخطّى مجموع المصاريف الثابتة
والمتغيّرة

هيّا اللي هتخلّي ال 5000 تزيد عن ال 600 وال 4000

لكن المشروع نفسه تمام - إنتا على الطريق الصحّ - لكن
مشكلتك في ( حجم ) المبيعات

\-

العلامة الرابعة /

إنّك لمّا تحكي فكرتك للناس - تلاقي بعض الناس مش فاهمينها -
والبعض مؤيّد ليها - حتّى لو ما بيشتريش

لو كلّ الناس رافضينها - اقلق

\-

أنا بشوف إنّ لو كلّ الناس رافضة حاجة - تبقى غلط

لو كلّ الناس قابلة حاجة - تبقى صحّ - ولو كلّ الناس قابلة
شخص - يبقى منافق

لو معظم الناس رافضة فكرة وبعضهم مؤيّد ليها - تبقى فكرة
عظيمة وثوريّة

ولو معظم الناس رافضين شخص - والقليل مؤيّدينه - يبقى شخص
عظيم ومجدّد

لو معظم الناس قابلين شخص - يبقى تمام ومعتاد - إنتا مش
محتاج كلّ الناس تقبلك

ولو فكرة الناس مقسومة عليها نصّين بالظبط - تبقى هبدة - زيّ
التريندات

ولو شخص - يبقى هجّاص - زيّ مغنّيين المهرجانات

\-

ففكرتك - لو لقيت معظم الناس مش فاهمينها - والقليل مؤيّدين
ليها - تبقى فكرة ثوريّة - كمّل

لو كلّ الناس رافضاها - فغالبا إنتا طلعت بفنكوش مالوش مكان
إلّا في خيالك - وغالبا كنت بتحلّ مشكلة شخصيّة عند نفسك - إنتا فاشل في
مجال - فاخترعت مجال جديد من خيالك وعاوز تنجح فيه - غالبا الفكرة دي جات
لك ليلة امتحان المادّة اللي بتكرهها

\-

معنى إنّك عامل فكرة جديدة - يبقى لازم تكون بتحلّ مشكلة عند
الناس - أو ع الأقلّ - عند بعض الناس

\-

لو الناس لسّه مش مدركين بشكل كامل هتحلّ المشكلة بتاعتهم
إزّاي - وبعض الناس بدأت تفهمها - يبقى تمام

إنتا محتاج تبرز للناس القيمة أكتر - تفهّمهم أكتر - عشان
تبتدي بعض الناس تشتري منّك

دول المبادرين - ودول نسبتهم حوالي 15 %

\-

بعدهم هييجيوا القادمون المبكّرون يشتروا منتجك - ودول
هييجوا بعد ما يشوفوا تجربة الناس اللي في الأوّل

ودول نسبتهم بتكون حوالي 35 %

\-

كده 50 % جرّبوا منتجك - اطمئنّ

وقتها هتلاقي 35 % تانيين اشتروا منتجك - دول القادمون
المتأخّرون

\-

أخيرا هييجوا آخر 15 % - اللي كانوا نايمين على ودانهم -
ولسّه سامعين عن الحلّ بتاعك من يومين

\-

ففي العلامة الرابعة بقول لك - لو لقيت عدد قليل من الناس
مقتنع بالفكرة في بدايتها - فده تمام

ولو لقيت عدد قليل منهم بدأ يشتري - يبقى تمام قوي

لو كرّر الشراء - يبقى تمام التمام قوي

لو حكى لصاحبه وصاحبه جه يشتري - خلاص يا برنس - إنتا على
الطريق

\-

في الوقت ده - لو مبيعاتك مش مغطّية مصاريفك - كمّل -
الموضوع موضوع وقت وفكرتك تنتشر وتبيع لحدّ ما تحقّق الحجم اللي اتكلّمنا عنّه
في العلامة التالتة - وتبتدي تتجاوز عقبة المصاريف الثابتة

\-

العلامة الخامسة /

جرّب تصرف فجأة !! وفي فترة زمنيّة محدودة - مصاريف كبيرة
جدّا على الإعلانات

وشوف ردّ الفعل هيكون إيه في المبيعات والأرباح

\-

يعني

مثلا إنتا عندك مطعم فيه 20 كرسي

ونسبة الإشغال فيه دايما 5 كراسي

وانتا بتعمل إعلان مموّل كلّ أسبوع ب 1000 جنيه مثلا

\-

جرّب تيجي في أسبوع واحد وتعمل إعلان مموّل ب 4000 جنيه
فجأة !!!

لو لقيت ال 5 كراسي المشغولة بقوا 20 كرسي - المطعم بقى
كومبليت - وانتا قادر تخدمهم - خلاص - تمام - إنتا ع الطريق الصحيح

ارجع بقى للإعلانات أمّ 1000 جنيه في الأسبوع

\-

ليه يا عمّ ؟!

ما تسيب الإعلانات ب 4000 - وتسيب المطعم كومبليت

لحظة بسّ

أنا في المرحلة دي ما أقدرش أصرف 4000 جنيه إعلانات كلّ
أسبوع

ولا اقدر ألاحق على ال 20 كرسي مشغولين طول الوقت

ولا حتّى معايا فلوس أشتري خامات أكل ل 20 كرسي طول
الوقت

\-

أنا بسّ باعمل بالّونة اختبار - بشوف المشكلة فين - المشكلة
في الفكرة نفسها - فكرة المطعم نفسها

لو المشكلة في فكرة المطعم نفسه - حتّى لو زوّدت الإعلانات
ما حدّش هييجي زيادة كتير

واللي هييجي مش هيكون مبسوط - تجربة العملاء هتكون
سيّئة

ولا إنتا وفريقك هتعرفوا تسرفسوا عليه

\-

أنا عاوز اعرف بسّ أنا على الطريق الصح ولّا لأ - لكن
إمكانيّاتي دلوقتي ما تسمحليش أموّل الإعلانات ب 4000 جنيه كلّ أسبوع - ولا
اهندل 20 كرسي طول الوقت

\-

أنا عملت بالّونة اختبار واتطمّنت

خلاص - ارجع اشتغل بهدوء تاني بقى - لحدّ ما التسويق الذاتيّ
يشتغل بين الناس

\-

يعني إيه تسويق ذاتيّ ؟! يعني حدّ يقول لحدّ - والتاني يقول
للتالت - وألاقي الكراسي المشغولة بقت 10 بعد ما كانوا 5 - وانا بصرف نفس
فلوس الإعلانات بتاعة ال 5 - لكن العملاء بيزيدوا بشكل أورجانيك !

\-

متابعين الصفحة كانوا 10 آلاف - بقوا 50 ألف

فالبوست اللي كنت باعمله قبل كده مجّانيّ وكان بيوصل ل 10
آلاف - بقى ( بشكل أورجانيك ) بيوصل ل 50 ألف - من غير ما احتاج اصرف فلوس
زيادة على إعلانات

\-

ال 10 كراسي بقيت قادر أخدمهم بنفس العمالة اللي كانت
بتخدم ال 5 كراسي - لإنّ العمالة نفسها مع الوقت ازدادت مهارة - وبقوا همّا
نفسهم يقدروا يخدموا ال 20 كرسي - وبقوا ال 20 كرسي هيتملوا بنفس ال 1000
جنيه إعلانات بتاع كلّ أسبوع

\-

الاختبار ده اعمله من حين لآخر - هيثبت لك انتا فين - على
الطريق الصحّ ولّا الغلط

وهل محتاج تعدّل حاجة ولّا لأ

\-

ولو خطأ ظهر - كده كده هترجّع الإعلانات ل 1000 جنيه تاني -
ويرجعوا ال 5 كراسي تاني

وقتها تقدر تتدارك الخطأ اللي ظهر في أسبوع الاختبار ده -
بس هتتداركه والدنيا رايقة مع 5 كراسي فقط

\-

فسريعا كده نلخّص البوست في 7 حاجات

1 - الكلام دا لمين - لو لمشروع تقليديّ - فالكلام مش ليك -
حتّى المطعم دا لو تقليديّ - فالكلام مش ليك - الكلام لمطعم بيبيع سوشي
مثلا

2 - إمتى أسأل السؤال ده - قلنا خد لك سنة في الرؤية -
وسنة لوصول للصفر

\-

وبعدين اتكلّمنا عن 5 علامات على الطريق

1 - إنّك تكون طول الوقت بتكتشف أخطاء - وتعالجها - فالسرعة
تزيد

2 - المايل ستونز

3 - إنّ مشكلتك تكون في التكاليف الثابتة - لكن المنتج نفسه
كسبان

4 - قبول بعض الناس لفكرتك - ويا ريت لو بعض البعض ده
يشتروا منّك

5 - إنّ المشروع يكون قابل للزيادة - ويشتغل بكفاءه - لفترة
اختباريّة بسيطة
