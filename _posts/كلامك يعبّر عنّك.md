---
layout: post
title: "كلامك يعبّر عنّك.md"
date:   2024-07-21T00:00:01+03:00
author: "Mahmoud"
category: "3 - علم نفس البيزنس"
---
إنتا مش متخيل كم المعلومات اللي بتحكيها لي عن اللي انتا
عملته في مشروعك ووصلك للحظة الشكوى دلوقتي اللي بتبان فقط من طريقة طرحك
للمشكلة

.

خد عندك

.

١ /

.

عاوز تتكلم في التليفون . أو تبعت رسالة صوتية . لكن كتابة
لأ

.

يعني حضرتك في مشروعك ما كنتش بتكتب ولا بتوثق ولا بتحتفظ
بسجلات

.

٢ /

.

أسألك عن راس مال المشروع . ترفض تجاوب

.

يعني حضرتك كنت مخبي بياناتك عن المحاسب بتاعك . ففضلت
تخسر وما عندكش حسابات بتقول لك انتبه

.

٣ /

.

تقول كلام إجمالي . أسألك عن التفاصيل . تقول نفس الكلام
الإجمالي تاني بس بصيغة تانية

.

يعني حضرتك ما كنتش مهتم بالتفاصيل في شغلك

.

٤ /

.

تمسك نقطة صغيرة وتتكلم عنها كتير

.

يعني حضرتك كنت ممكن تنشغل بالتفاهات في شغلك وكنت سايب
الأمور الكبيرة

.

٥ /

.

أتأخر عنك في الرد . تبعت تستعجلني

.

يعني انتا كنت موتر الناس حواليك بنفس الطريقة

.

٦ /

.

تشتكي من كل الظروف المحيطة بيك

.

يعني انتا كنت عايش دور المظلوم . وبناءا عليه ما كنتش
بتاخد خطوات ناحية الحل

ما هو ناخد خطوات ليه . كده كده كل الظروف ضدي

.

٧ /

.

أقفش معاك . تقوم تقفش معايا . وتتطاول وتقل أدبك

.

يبقى انتا كنت في مشروعك كده

كنت ممشيها مع العمال بالبلطجة . ومع العملاء بقلة
الأدب

ومستغرب العمال بيسيبوك ليه

والعملاء بيبطلوا يشتروا منك ليه

.

٨ /

.

كتابتك مليانة أخطاء كتابية

.

يعني انتا كنت بتشوف الأخطاء الصغيرة في شغلك . وتطنشها
عادي

.

٩ /

.

توصل لمرحلة من الاستشارة المفروض تكون بفلوس . زي جلسة
على زوم أو زيارة لمصنعك . فتطلبها ببلاش

.

تبقى كنت عاوز تاخد خدمات من الموردين ببلاش . ومستغرب ليه
كانوا بيقلبوك

.

١٠ /

.

أقول لك على حاجة تعملها . إبعت لي حسابات كذا . صور كذا .
صور لي فيديو كذا

تقول تمام . وتروح وتنسى

.

تبقى كنت بتهمل مهام في شغلك لدرجة إنك تنساها

.

١١ /

.

تقول لي عاوز اقابلك بكره . لإني مسافر بعد بكره

.

يعني كنت بتسيب المشكلة لآخر وقت . والحل هو آخر اهتماماتك
. بعد ما تكون نزلت مصر اتفسحت واتبسطت

.

١٢ /

.

تحكي لي مشكلة معقدة جدا

.

يعني كنت بتسبب المشكلة لما توصل لأقصى درجات التعقيد .
وطول الوقت ده كنت شايف نفسك قادر تحل لوحدك . وكنت شايف تصرفاتك صح . رغم
إن الأمور بتتعقد يوم بعد يوم

.

إنتا بالسوء ده

بالاستهتار ده

ومستغرب ليه البيزنس بتاعك بيقع

.

إنتا أخطاءك واضحة الوضوح ده من مجرد كتابتك عن مشكلتك
لواحد ما يعرفكش ولا عمره شافك . ولا حتى سمع صوتك

.

لكن الأخطاء الواضحة جدا دي . وواضحة للغير . إنتا ما كنتش
شايفها !!!

ومستغرب ليه بتخسر
