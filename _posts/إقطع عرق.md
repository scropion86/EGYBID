---
layout: post
title: "إقطع عرق.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#إقطع_عرق</u>](https://www.facebook.com/hashtag/%D8%A5%D9%82%D8%B7%D8%B9_%D8%B9%D8%B1%D9%82?__eep__=6&__cft__%5b0%5d=AZXE9MIR3HTpHLn3PlVbVLEBknGmpOC7PJK6xidWUNN33jY11v458p0yu0ziBfnEWs9H127vINPygCFq3bITaPdPVwTiEeMfxY64lTBScYwO33wsYmUOkbUNvhrQ0Fu2_EmFBPlt_256owGBR3wObmkbuquq0-hhEAVxhK6mgYcdeaU04VO403XLcHRStAoobBoqurLDE5fHiT-p3PLtpA57&__tn__=*NK-R)

\-

من أوّل الغلطات اللي غلطتها في حياتي - رحت اشتغلت في شركة
بعد ما اتخرّجت على طول - قابلت صاحب الشركة - كان يعرفني - اشتغلت - وما
اتّفقناش على راتب في أوّل يوم

\-

وانا راجع من الشركة - كلّمت صديق ليّا قلت له على اللي
حصل - وقلت له أتّفق معاه على راتب كام

فقال لي ما تتّفقش دلوقتي - سيب الدنيا عايمة - وآخر الشهر
شوف هيدّيك كام - لو عطاك راتب عجبك - كمّل - ما عجبكش - ما تكمّلش

\-

وهنا فيه غلطتين

\-

الأولى - إنّي طلبت نصيحة من صديق - صديق يعني مستواه من
مستوايا من حيث الخبرة - أو كان أقدم منّي قليلا - ودي في حدّ ذاتها
غلطة

\-

حضرتك لو هتسأل - إسأل حدّ أقدم منّك بكتير - دي
أمانة

مجرّد عدم اهتمامك باختيار الشخص اللي هتسأله هو تقصير منّك
وإهمال في حقّ نفسك وفي حقّ الناس اللي النصيحة تخصّهم

\-

الغلطة التانية ( وهي محور الموضوع ) /

\-

هي إنّي ما حدّدتش الراتب من أوّل يوم

ما فيش حاجة اسمها كده !!!!

\-

إتعوّد تقطع عرق

يعني دي بكام - يقول لك مش هنختلف - هنا ابتدي اقلق

إسأل تاني - بصوت حادّ - ووجه جامد - دي بكام ؟؟؟

\-

هتلاقيه قلب الموضوع لقمص - قلب امّه خد على خاطره عشان
كلّمته عن ألوان الملابس الداخليّة للستّ الفاضلة والدته

وهنا تقوم حضرتك لافت وشّك وماشي - ما تتعاملش مع الأخّ ده
في حاجة تاني - ولا حتّى تاكل معاه

\-

ما بيتقمصش بالشكل ده إلّا اللي عاوز يسرقك - يدبّسك في
الموضوع دلوقتي - بسّ انتا اركب المرجيحة - وقدّام يقول لك النزول من على
المرجيحة ب 200 جنيه - مش عاجبك خلّيك متشعلّق فوق بقى - إحنا ورانا
حاجة

\-

طب والقمص اللي في الأول - لمّا خدت على خاطرك لمّا سألتك عن
لون لباس امّك - وقلت لي ما يصحّش كده يا أوسّاذ - دا عيب وحرام - دانا أهلي
صعايدة يقطّعوني

وندخل بقى في حاوريني يا كيكا ده

\-

خلّيك جافّ - هتلاقي بيتجمّع حواليك الناس الجادّة - وبيبعد
عنّك العالم العلوق - وده عزّ الطلب أساسا

\-

الغلطة التالتة في الموقف بتاع لمّا ما اتّفقتش مع صاحب
الشركة على الراتب

هي ( عدم تقدير الأذى اللي هيحصل لصاحب الشركة أصلا
) !!

\-

معظم الناس بيتخيّلوا إنّ أصحاب الشركات دول أموالهم حلال
لنا - دي ناس جتّتهم من حديد - وعندهم فلوس ياما - هوّا انتا لو بتاكل من طبق
كشريّ - وانا خدت منّه معلقة هيحصل حاجة !!

\-

بالمناسبة - فضلت زعلان من نفسي ييجي 10 سنين على الموقف
ده - وحكيته لصديق في وسط كلامي - قال لي أنا أعرف صاحب الشركة ده بشكل
شخصيّ

وفي يوم كان قاعد معاه - كلّمني ع الموبايل - وقال لي الحاجّ
فلان معاك

كلّمته ودردشت معاه - واعتبرت ده اعتذار ضمنيّ عن الموقف
ده

\-

مهمّ جدّا إنّك تقدّر خسارة الطرف الآخر - وما تتخيّلش إنّ صاحب
الشركة ده غنيّ للدرجة اللي تخلّيه ما فيش حاجة تأذيه

مطل الغنيّ ظلم - مش لمجرّد إنّ شخص غنيّ فده يعطيك حقّ تماطله
في حقّه

إن يكن غنيّا أو فقيرا فالله أولى بهما - ما تقولش دا فقير
ندّيه حقّه - ودا غنيّ يستنّى شويّة - دا مش شغلك - الله أولى بهما

\-

ممكن يكون صاحب الشركة ده كان معتمد عليك في مشروع بدأ في
منتصف الشهر ده - تيجي تسيبه في آخر الشهر ازّاي في نصف المشروع !!

\-

للأسف الإعلام بدل ما يعلّم الناس أصول العمل - بيعلّمهم إنّ
أصحاب الشركات دول حلال فيهم أيّ حاجة - ما همّا مقضّيينها مخدّرات وسلاح
ونسوان وبانجو - وعلاقات جنسيّة كاملة - مع إنّهم في الحقيقة لا يمتّون
لهاذوكا الخيال السينيمائيّ بصلة

\-

وحتّى لو صاحب الشركة مجرم - فده لا يعني إنّك حلال تظلمه
بالمناسبة - ولا يجرمنّكم شنآن قوم على ألّا تعدلوا اعدلوا هو أقرب
للتقوى

\-

بعد كده اشتغلت في مكانين - قبل ما اسيبهم بشهور - اتكلّمت
مع المسؤولين فيهم إنّي هسيبكم كمان 3 شهور مثلا - فهات لي ناس أدرّبهم
واسلّمهم الشغل

\-

لكن - رجوعا لمحور الموضوع - وهو إنّك ما تسيبش اتّفاق
عايم - ما تسيبش معلومة مبهمة - ما تسيبش سعر مفتوح

فأساسا لا يجوز بيع شيء غير معلوم - دا من الناحية الشرعيّة
كمان

يعني ما ينفعش مثلا تكون عندي بحيرة فيها سمك - فأبيع لك
السمك وهوّا في البحيرة - دا حرام

إصطاد السمك - وطلّعه - واوزنه - وبيع براحتك

\-

كذلك لا يجوز بيع الثمر على الشجر قبل نضجه - إنتظر لمّا
ينضج - ما ممكن ما ينضجش أصلا - ممكن تجيله شوطة تاخده - وممكن ينضج بكمّيّة
أقلّ من المتوقّع

\-

الباب ده اسمه باب بيع المجهول - بيقبل في الحالات
اليسيرة - زيّ ما أبيع لك قفص طماطم مثلا - ممكن يطلع فيه حبّاية ضاربة - أو
اتنين - أو تلاتة - فده مقبول - ويعتبر من الجهالة اليسيرة

\-

لكن ما ينفعش أبيع لك محصول أرض طماطم مثلا - دي جهالة
فاحشة

\-

فحضرتك ممكن تستسهل إنّك تجيب سبّاك يعمل لك شغل مثلا - وما
تتفّقش معاه على أجرته - وتبقى متخيّل إنّ الموضوع بسيط - لكنّك بكده تكون بتقع
في محظور شرعيّ أصلا !!

\-

إتعوّد دايما تحدّد كلّ حاجة بشكل مسبق - وتتفّق مع الناس اللي
بتحبّ الاتّفاق زيّك - واللي تلاقيه ملاوع - تجنّبه - خسارته مكسب

\-

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXE9MIR3HTpHLn3PlVbVLEBknGmpOC7PJK6xidWUNN33jY11v458p0yu0ziBfnEWs9H127vINPygCFq3bITaPdPVwTiEeMfxY64lTBScYwO33wsYmUOkbUNvhrQ0Fu2_EmFBPlt_256owGBR3wObmkbuquq0-hhEAVxhK6mgYcdeaU04VO403XLcHRStAoobBoqurLDE5fHiT-p3PLtpA57&__tn__=*NK-R)
