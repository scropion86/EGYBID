---
layout: post
title: "التمويل بالعمليّة (2).md"
date:   2024-07-21T00:00:01+03:00
author: "Mahmoud"
category: "5 - إدارة الشركات"
---
[<u>\#التمويل_بالعمليّة</u>](https://www.facebook.com/hashtag/%D8%A7%D9%84%D8%AA%D9%85%D9%88%D9%8A%D9%84_%D8%A8%D8%A7%D9%84%D8%B9%D9%85%D9%84%D9%8A%D9%91%D8%A9?__eep__=6&__cft__%5b0%5d=AZUbKlaAXEFUwu2WCUQZaTg_S4cMJtVS2o0FWOYUuW2ksqSoo1c5Rbssz8RhV21FeU6s2vQnBMYFNYAEOESCmUiQ-7B-1jQ_cFbdXpKB7JKbZtjtLSjbY6eMO-P2CqTGKqm4WXLcN-CKMzlPXVq8O_FF4PpTZG1TwSXQRsTRmp4uBZH9WEn_jEsy5hpoMAtbKZ3aUiDnVq8wXM2Gnwy0X8lp&__tn__=*NK-R)

\-

البوست اللي عاوز اكتبه من زمان - لحدّ ما جه ابن الحلال
اللي سألني عنّه على الواتس - فكتبت له ردّ تفصيليّ - بانقله هنا

\-

كتمهيد - حضرتك مش هتبقى ملياردير - من غير ما تشتغل بفلوس
الناس

أو ع الأقلّ مالتي مليونير

لكن ممكن تبقى مليونير عادي وانتا شغّال بفلوسك
لوحدها

\-

الشغل بفلوس الناس ده أعلى درجاته إنّك تبقى عندك شركة
مساهمة - بتعلن عن نشاطها وتروّج ليه - وتطرح أسهم في البورصة - فالناس
تشتريها

فكان معاك 300 مليون شغّال بيهم مثلا السنة دي - وعاوز تبني
مصنع جديد ب 50 مليون - فتيجي آخر السنة تطرح أسهم جديدة ب 50 مليون في
البورصة - الناس تشتريهم - فرصيدك يدخله 50 مليون زيادة - وتبقى قيمة
الشركة 350 مليون

فتبني المصنع - من غير ما تدفع حاجة من جيبك - وبدل ما
كانت بتكسب مثلا 50 مليون في السنة - يبقى هتكسب 60

وفي الآخر قيمة السهم الواحد بتزيد أصلا للمساهم القديم
والجديد نتيجة لشغل الشركة

\-

بسّ ده أعلى شكل لتشغيل فلوس الناس - مش هتوصل له
دلوقتي

\-

الشكل اللي أقلّ من كده - هو إنّك تدخّل معاك شركاء موصيين في
شركتك

فتبقى شركة توصية بسيطة

واحد متضامن اللي هوّا حضرتك - مسؤول عن الإدارة

والباقيين موصيين - يعني حاطّين فلوس فقط

وآخر السنة كلّكوا بتكسبوا - وبتوزّع أرباح على
الجميع

\-

الشكل الأقلّ شويّة هوّا الشكل البلديّ يعني - إنّك بتاخد فلوس
من الناس من غير ما يدخلوا شركاء على ورق الشركة - وبتتّفقوا اتّفاق شبيه
باتّفاق شركة التوصية - لكنّه بيكون غير موثّق قويّ يعني - ودي المرحلة اللي
فيها معظم الناس بالفعل

\-

ودي اللي صنعت إمبراطوريّة السعد والريّان - إفتكر إنّي قلت
لك مش هتبقى ملياردير من غير ما تشغّل فلوس الناس

\-

ودا الشكل اللي النصب بتاعه بيبقى اسمه ( المستريّح
)

واحد واخد فلوس من الناس على دعوى إنّه بيشغّلها - لكنّه في
الحقيقة بيعطيهم أرباح من الفلوس اللي بياخدها من الناس اللي بتدخل
بعدهم

\-

فكلّ واحد من الجداد بيدفع فلوس - بتتاخد الفلوس دي يتدفع
جزء منها أرباح للقديم - والجزء الأكبر بياخده النصّاب

والأرباح اللي بياخدها القديم بتبقى هيّا المغرية لناس
جديدة تدخل

\-

الشكل ده كان إسمه زمان بالعربيّ ( تلبيس طواقي ) - يعني
بتقلّع طاقيّة من على راس ده تلبّسها لراس ده

وإسمه بالانجليزي ( بونزي سكيم ) - يعني مخطّط بونزي

بونزي ده هوّا الخواجة اخترع الموضوع ده

\-

كلّ ما سبق هو تمويل دائم - يعني المموّل ده هيحطّ معاك
الفلوس - وهيسألك عنها على سبيل إنّكوا بتتحاسبوا كلّ فترة - كلّ سنة مثلا -
وبياخد أرباحه - وتفضل الفلوس شغّالة للسنة الجديدة

\-

طيّب إحنا نازلين كده بالرتيب من الشكل الأكبر للأشكال
الأصغر - ما فيش شكل أصغر شويّة ناخده كمرحلة تدريب قبل ما نتورّط في شراكات
تمويل حقيقيّة ؟

\-

وهنا ييجي دور الاختراع اللي إسمه ( التمويل
بالعمليّة )

\-

يعني إنتا هتشاركني - بسّ مش بشكل دائم - إنتا هتشاركني في
عمليّة واحدة - هتساعدني بالتمويل فيها - خلصت العمليّة - نتحاسب - تاخد أصل
فلوسك - ونصيبك من الربح - وتتوكّل على الله تشوف انتا رايح فين

\-

عاوز تدخل عمليّة تانية - يبقى هنتّفق من أوّل وجديد

\-

فدي حاجة كده في التاراق تاراق تاق - قومة وقلبة - ولا
نلحق نتخانق ولا نخوّن بعض ولا نسرّق بعض

مشيت الدنيا عمليّة واتنين وتلاتة - نبقى نرقّي الموضوع
شويّة - وتدخل معايا مموّل - بسّ من غير ما ادخّلك شريك على ورق الشركة

\-

كبرت أكتر - والثقة بيننا بقت مبتذلة - إدخل معايا شريك
موصي

\-

الموضوع كبر قوي قوي - نعمل شركة مساهمة - وناخد تمويل من
ناس لا نعرفهم ولا يعرفونا ولا عاوزين نشوفهم ولا عاوزينهم يجوا لنا الشركة
أصلا

همّا يروحوا يشتروا الأسهم من البورصة - وياخدوا أرباحهم
بناءا على الحساب الختاميّ لشركتنا آخر السنة

وقيمة سهمهم بتزيد - فممكن يبيعوه نفسه ويبقوا كسبوا من
زيادة قيمة السهم

\-

فالتمويل بالعمليّة ده أنا باعتبره كده لمّا تحبّ تبلّ رجلك
قبل ما تنزل البحر - اللي لازم تنزله زيّ ما قلت لك لو عاوز تكبر (
قوي )

\-

فالسؤال المنطقيّ هنا هو - طيّب بتتحسب ازّاي الأرباح بيني
وبين اللي عاوز يموّلني بالعمليّة

وهوّا ده السؤال اللس سأله صاحب الرسالة دي

فردّيت عليه بالردّ ده \...

\-

\-

\-

مساهمة حضرتك هي

\-

السيولة اللي حضرتك هتحطّها

\+ قيمة إيجار مصنعك ومعدّاتك لمدّة فترة الطريحة ( في الشغل
اللي هتشتغله لحساب الطريحة فقط - يعني لو مصنعك شغّال لمنتجين فهتحسب
إيجاره للمنتج اللي فيه الشراكة فقط )

\+ قيمة راتب حضرتك لو كنت شغال مدير لهذا المشروع

\-

مساهمة المموّل هي مساهمته الماليّة

\-

فنفترض إنّك حاطط في الطريحة دي مثلا 100 ألف جنيه
سيولة

و 30 ألف إيجار مصنعك ومعداتك

و 20 ألف جنيه راتبك لمدّة شهر مثلا

فكده 150 ألف

\-

المستثمر حاطط 50 ألف

\-

تبقى الأرباح تتقسّم 75 ليك مقابل 25 ليه

\-

لو هوّا حاطط سيولة 150

يبقى 150 مقابل 150

يبقى الربح يتقسّم 50 / 50

\-

مع ملاحظة إنّ الأرباح دي هي الفرق بين سعر البيع
والتكاليف

التكاليف دي تشمل طبعا سعر الخام - وأجور العمّال -
والكهرباء - إلخّ

\-

يعني كإنّكوا أجّرتوا من حدّ مصنع بمعدّات - وانتا جبت عمّال
عطيتهم أجور - وحاسبت على كهربة المصنع اللي مأجّره

\-

أو لو هتأجّر مصنعك بعمالته بكهربته - فسعر الإيجار
هيزيد

فبدل ما نقول المصنع ده إيجاره لمّدة شهر بمعدّاته قيمته 30
ألف

هيبقى إيجاره مثلا 80 ألف

\-

فهتبقى مشاركتك 200 ألف بدل 150

فهتبقى النسبة 80 / 20

\-

لكن طبعا الربح نفسه هيزيد

لإنّك هتخصم من التكاليف تكاليف العمالة والكهرباء -
فالتكاليف هتقلّ - فالأرباح هتزيد

\-

ففي النهاية المموّل هياخد تقريبا نفس الرقم

يعني بدل ما كان ليه 25 % من ربح 200 ألف مثلا - يعني 50
ألف جنيه

هيبقى ليه 20 % - من ربح 250 ألف جنيه - يعني 50 ألف
بردو

\-

وانتا بدل ما كان ليك 75 % من 200 يعني 150 ألف

هيبقى ليك 80 % من 250 - يعني 200 ألف

\-

ال 50 ألف اللي زادوا عليك هنا - إنتا صرفتهم أجور عمّال
وكهرباء أصلا

يعني همّا همّا ال 150 ألف بردو

والمموّل همّا همّا ال 50 ألف بتوعه

\-

وطبعا ممكن الربح يتغيّر حسب الأرقام الحقيقيّة - لكنّ هيفضل
يلعب في مساحات متقاربة

\-

فحضرتك اختار هل هتحطّ العمالة والكهرباء كعنصر من
التكاليف - ولا هتحطّهم كقيمة من إيجار مصنعك

لكن في النهاية هتبقى كإنّك بتشيل من هنا وتحطّ هنا - مع
فروق بسيطة

\-

واتفق مع المموّل بقى هتمشوا بأيّ نظريّة

\-

يعني مثلا لو المصنع شغّال في أكتر من منتج - يبقى يفضّل
تعتبر نفسك مأجّر المصنع - لإنّ صعب تفصل تكاليف العمالة والكهرباء من منتج
خالص ليك مع منتج انتا داخل فيه في شراكة مع مموّل

\-

باختصار - تخيل إنّك انتا والمستثمر أجرتوا المصنع من
الغير - ودفعتوا له إيجار

وجبتوا حدّ يشرف لكوا على التصنيع براتب

صاحب المصنع ده - والموظّف اللي جبتوه - هوّا حضرتك

\-

فكده نبقى فصلنا الحقوق غير الماليّة

فتتبقّى نسبة الأرباح تتحسب فقط عى المساهمات الماليّة - أو
الكاش يعني أو السيولة اللي هتضخّوها في شراء الخامات

\-

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUbKlaAXEFUwu2WCUQZaTg_S4cMJtVS2o0FWOYUuW2ksqSoo1c5Rbssz8RhV21FeU6s2vQnBMYFNYAEOESCmUiQ-7B-1jQ_cFbdXpKB7JKbZtjtLSjbY6eMO-P2CqTGKqm4WXLcN-CKMzlPXVq8O_FF4PpTZG1TwSXQRsTRmp4uBZH9WEn_jEsy5hpoMAtbKZ3aUiDnVq8wXM2Gnwy0X8lp&__tn__=*NK-R)
