---
layout: post
title: "النظام النقديّ الصحيح"
date:   2024-04-10T00:00:01+03:00
author: "Mahmoud Marzouk"
category: "الربا"
tag: "الربا"
---


لمّا كتبت إنّه لازم الناس ترجع تتعامل بالعملات
الذهبيّة

البعض قال يعني إنتا عاوزنا نرجع لعصر الدرهم
والدينار

وكلّ واحد يشيل صرّة من الدنانير ؟!

\-

فخلّيني أقول لك ( إنتا ليه حابس خيالك في صرّة الدنانير
؟!!! )

ما تتعمل عملة ورقيّة عادي ومدمج جوّاها شريحة ذهبيّة أو
شريحة فضّيّة

ما العملة الورقيّة اللي في إيدك دلوقتي حالا مدمج فيها
شرائح منع التزييف

إيه المانع إنّه تكون مدمج فيها شرائح ذهبيّة أو فضّيّة

ولا حاجة - ما فيش أيّ مانع

\-

ولّا هوّا إنتوا لمّا بتحبّوا تسخّروا التكنولوجيا في طباعة ورق
الكوتشينة وقتها التكنولوجيا بتبقى تحت أمركم

ولمّا تحتاجوا التكنولوجيا لتحقيق القيمة الحقيقيّة للعملة
التكنولوجيا بتاعتكوا هتعطل ؟!!!

\-

المانع الوحيد هو إنّ ورق الكوتشينة ده هو وسيلة الحكومات
للنصب على الشعوب

تبقى الدولة من دول خربانة - لكن الموظّفين بياخدوا
مرتّباتهم - والمقاولين بيصرفوا مستخلصاتهم

ليه ؟!

لإنّ الدولة غير ملزمة بتوفير قيمة حقيقيّة للفلوس

عاوز فلوس - نطبع لك فلوس

\-

طيّب دا هيعمل تضخّم ويرفع الأسعار

تردّ الحكومة تقول لك ما تتحرق الأسعار - المهمّ الموظّفين
ياخدوا مرتّباتهم - بدل ما يثوروا عليّا

\-

ولمّا نفس الموظّفين دول كنتيجة للطباعة العشوائيّة للنقود
يشتكوا من ارتفاع الأسعار - نقول لهم جشع التجّار

\-

السؤال التاني /

فيه ناس بتقول ( طيب جرام الذهب ب 1000 جنيه - نعمل إيه في
عملة الجنيه الواحد )

أقول لحضرتك نحطّ فيها شريحة وزنها 0.001 من الجرام

هتقول لي ونصنعها إزّاي ال 0.001 من الجرام دي

أقول لك نصنعها عادي - ولو عاوز وزنها أقلّ من كده
عادي

\-

إنتا ليه حابس نفسك بردو في إنّ الحاجة ما ينفعش تكون إلّا
جرام ومضاعفاته ؟!!!

ولّا هيّا بردو التكنولوجيا بتاعتكوا بتشتغل فقط لمّا تحبّوا
تليّفوا الناس

لكن لو هتعطوا الناس حقوقهم التكنولوجيا بتبقى بعافية
شويّة

\-

وعندك الفضّة قيمتها أقلّ من الذهب - لو عاوز تطبع عملة بربع
جنيه عادي

جرام الفضّة ب 13 جنيه

يعني تقدر تعمل منّه عملات بقيمة ربع جنيه لو عاوز - أقصد
عملات ورقيّة مدمج فيها شريحة فضّة وزنها 0.02 جرام فضّة

وخلّي الذهب للعملات الكبيرة

\-

وليكن مثلا العملات فيما فوق ال 100 جنيه يكون فيها شريحة
ذهب وزنها 0.1 جرام ذهب

والعملات اللي تحت ال 100 جنيه يكون فيها شرائح فضّة

\-

السؤال التالت /

ونجيب منين دهب وفضّة يكفّوا كلّ احتياجات البشر

وهنا أقول لحضرتك إنّ الصيغة الحقيقيّة لسؤالك هي ( ونعمل
إيه في العملات اللي طبعناها بعشرات أضعاف القيمة الحقيقيّة للغطاء النقديّ
؟! )

الذهب والفضّة الموجودين في الأرض يغطّوا احتياجات البشر -
ومع زيادة عدد البشر بتزيد الكمّيّة المكتشفة منهم - فدا نظام إلهيّ ربّنا
سبحانه وتعالى خلقه للبشر عشان يكون تداول القيمة بينهم عادل بدون نصب
وبدون طباعة لعملات لا قيمة لها

\-

لكن الحكومات مش عاوزة كده - واحد عنده مطبعة يا أخي
وبيطبع فلوس بدون مقابل - عاوزه يسيب السبهللة دي إزّاي

يعني تبقى دولة قيمة الغطاء النقديّ ليها مثلا ما يعادل
مليون جنيه

تقوم طابعة 9 مليون جنيه كده من دماغها

فيحصل تضخّم في السوق والأسعار تتضاعف 10 مرّات

\-

تيجي ترجّعها لأصلها - فيقولوا لك إنتا مش واقعيّ - لا وإنتا
الصادق إنتوا اللي نصّابين - إنتوا اللي طبعتوا فلوس زيادة عن الغطاء
بتاعها

الصحّ إنّ كلّ حاجة ترجع لأصلها - والناس تبقى شايلة في إيدها
نقود ليها غطاء نقديّ حقيقيّ

ما نعملش زيّ الدول اللي بتنهار فيها قيمة العملة لحدّ ما
تقى محاج شنطة فلوس عشان تشتري شنطة عيش

\-

التبرير بتاع أصل ما فيش دهب يغطّي احتياجات البشر دا عامل
زيّ ما موظّف يكون بياخد راتب يكفيه شهر كامل

فياخد الراتب كله يسكر بيه في أوّل يوم في الشهر - وبعدين
يروح لصاحب الشغل يقول له أكمّل باقي الشهر إزّاي

إنتا اللي حطّيت نفسك في الورطة دي - مش صاحب الشغل

\-

وبردو البشريّة بسفاهتها هيّا اللي طبعت نقود بعشرات أضعاف
قيمة المخزون الحقيقيّ للقيمة - عشان ينصبوا على بعض - خد ورق كوتشينة أهو
واعطيني بداله بضاعة حقيقيّة

وتيجي تتورّط بعد كده في التضخّم والارتفاع الجنونيّ
للأسعار - واللي تحت حوافره بتتهرس الناس الضعيفة - ويضطرّوا للجريمة عشان
يلاحقوا على توحّش الرأسماليّة - وتضطرّ الناس تتحوّل لعبيد لمجرّد فقط الحصول
على ما يكفيهم للحصول على المستلزمات الأساسيّة لحياتهم

\-

ربّنا سبحانه وتعالى خلق الدنيا أرحم من كده - لكن إحنا
اللي بطغياننا وفجورنا اللي حوّلناها لإنّها توصل لإنّ واحد يكون مريض ومش
لاقي يدفع تمن العلاج- لإنّه ببساطة العلاج متسعّر بعشرات أضعاف قيمته - لإنّه
ببساطة الدول طبعت ورق كوتشينة بعشرات أضعاف القيمة الحقيقيّة الموجودة
عندها - عشان فقط الحكومات تظلّ موجودة على كراسيها

الحلّ هو التراجع عن كلّ هذا السفه - كلّ العكّ دا محتاج يرجع
لأصله
