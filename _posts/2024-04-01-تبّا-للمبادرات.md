---
layout: post
title: "تبّا للمبادرات"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


[<u>\#تبّا\_للمبادرات</u>](https://www.facebook.com/hashtag/%D8%AA%D8%A8%D9%91%D8%A7_%D9%84%D9%84%D9%85%D8%A8%D8%A7%D8%AF%D8%B1%D8%A7%D8%AA?__eep__=6&__cft__%5b0%5d=AZXnJqKUgVxSQb6a_Q545olilTUXajZbIFG3RtRO4WViQzDFezM9nBvm9A1kWzNswev3PQp8pMrOdORNJ19CaIJmNHeCiNfgULx3AG-_TOoTlyfYuYM4g4TTBsyCpH1t8ZfA-3KSfEvo2lMRmMy8ewD0kyF1zerwM6hhpQv8JoJn-nntXsPTVPVjyL4HjS_s5LA&__tn__=*NK-R)

\-

حضرتك لو عاوز تستثمر - يبقى انتا راجل معاك فلوس - وشغّال
في تجارة ما من فترة

بدأت فيها بتشيل شنطة على كتفك وبتوزّع منتجات - وبعدين
عملت دكّانة في حارة - وبعدين عملت محلّ في مول - وبعدين عاوز تستثمر

\-

لكن حضرتك كنت طالب في الجامعة - واتخرجت اشتغلت موظّف -
وزهقت من الوظيفة - فسمعت عن مبادرة زعبلّة للاستثمار - فقلت خلاص هابقى
مستثمر - إنسى

\-

حضرتك متخيّل إنّ فيه ناس معاها شنط فلوس - وقاعدة تقول يا
مين يشتري منّي الورد - فلقوك فايت في الشارع - فقالوا لك خد شنطة فلوس -
فقلت لهم لأ - فقالوا لك تعدمني لو ما خدتهاش !!!

\-

الحدّاية ما بتحدّفش كتاكيت

وبلغة خرّيجين الجامعة الأمريكيّة بيقولوا - too good
to be true

\-

حضرتك حتّى لو الحكومة عندها نيّة خير إنّها عاوزة تكفّر عن
ذنوبها ويتبنّوك ويعطوك فلوس

\-

وبفرض إنّ موظّفين الحكومة ما همّاش حراميّة - ومش عاوزين
يسرقوا الفلوس عشان يروحوا يشتروا بيها فلل في الساحل

لأ همّا عاوزين يعطوها ليك انتا - عشان تسرقها انتا وتشتري
انتا فيلل الساحل - أصل همّا سذّج بردو - وانتا لسّه نازل من على سجّادة
الصلاة

\-

يعني - بفرض إنّ الحكومة صادقة - وموظّفين الحكومة ملايكة -
وانتا وليّ من أولياء الله الصالحين - فالمشروع هيفشل بردو

ليه ؟!

لإنّ موظّفين الحكومة - موظّفين - ببساطة اهي

\-

المستثمر ليه مقاسات لتروس دماغه - والموظّف ليه مقاسات
لتروس دماغه - دول عمرهم ما يعشّقوا مع بعض

ودا سبب فشل الحكومات على فكرة - إنّها بتتّخذ قرارات
اقتصاديّة بفكر الموظّفين - فييجوا المستثمرين ما يعرفوش يشتغلوا - أو ..
يعرفوا يشتغلوا .. الحكومات

\-

يعني تجيب لي واحد بيه - باشا - وبدلة وكرافتّة - وتمسّكه
محافظ البنك المركزيّ - فيفشل - فتعمل لي قال إيه مستغرب

\-

ما هو الطبيعيّ إنّه يفشل يا بيه

ليه ؟!

لإنّه موظّف

ما انا لسّه قايل

\-

يعني انتا اللي هتقول على محااااففففظظظظظظ
الببببننننككككك المرررركككزززييي - ويمطّ لك في شفايفه قويّ كده - انتا اللي
هتقول على محافظ البنك المركزيّ موظّف ؟!

\-

أيوه أنا اللي هقول عليه موظّف - ولّا هوّا مستثمر وانا مش
واخد بالي ؟!!!

ما هو يا إمّا موظّف - يا إمّا مستثمر -قول انتا

أقول إيه

قول انتا محافظ البنك المركزيّ موظّف ولّا مستثمر

[<u>\#صوت\_صرصور\_الحقل</u>](https://www.facebook.com/hashtag/%D8%B5%D9%88%D8%AA_%D8%B5%D8%B1%D8%B5%D9%88%D8%B1_%D8%A7%D9%84%D8%AD%D9%82%D9%84?__eep__=6&__cft__%5b0%5d=AZXnJqKUgVxSQb6a_Q545olilTUXajZbIFG3RtRO4WViQzDFezM9nBvm9A1kWzNswev3PQp8pMrOdORNJ19CaIJmNHeCiNfgULx3AG-_TOoTlyfYuYM4g4TTBsyCpH1t8ZfA-3KSfEvo2lMRmMy8ewD0kyF1zerwM6hhpQv8JoJn-nntXsPTVPVjyL4HjS_s5LA&__tn__=*NK-R)

\-

طيّب وزير الماليّة موظّف ولّا مستثمر ؟!

ما هو موظّف بردو

كان موظّف صغيّر - وبعدين بقى موظّف متوسّط - وبعدين بقى موظّف
كبير - وبعيدن بقى موظّف كبير جدّا - وبعدين بقى موظّف كبير جددددا
جددددددددددددددا - كبير خالص - في منتهى الكبير

\-

وزير الماليّة بقى مستثمر إمتى ؟!

هوّا طول عمره موظّف - وبيكبر كموظّف - فعمر عقله ما هيفكّر
كمستثمر

\-

يعني هيّا الستّ لو عاشت 100 سنة هتبقى راجل - لا طبعا -
هتبقى ستّ بردو - بسّ ستّ كبيرة - لكن عقلها هوّا عقل الستّ

إنتا بتتخضّ من الألقاب - أنا مالي ؟!

إنتا بتتخضّ من الألقاب عشان انتا موظّف بردو

\-

أذكر مرّة كنت في الاستاد - ولقيت زمايلي بيقولوا انتا كنت
فين ؟! دا وزير الشباب الرياضة كان هنا واتصوّرنا معاه

قلت لهم اتصوّرتوا مع المسؤول عن فساد الرياضة في مصر
؟!!

هيّا الناس كده - تشوف البدلة والكرافتّة - والموكب
والهيلمان تتخضّ - أنا مالي

\-

حضرتك كمستثمر - لو دخلت مع الحكومة في شغل - فاعرف إنّك
هتتعامل مع موظّفين

\-

مرّة كنت باعطي كورس في مؤسّسة حكوميّة كبيرة جدّا - وزارة
بحالها - ووزارة من الوزارات اللي اسمها بيخضّ دي

فجابوا حوالي 20 جهاز كومبيوتر بالشاشة في كراتينهم من
برّا - الجهاز وقتها كان تمنه حوالي 20 ألف جنيه - يعني قول 50 ألف بسعر
دلوقتي - أو أكتر

في 20 - يعني جابوا كمبيوترات بحوالي مليون جنيه

حلو كده ؟!

حلو

\-

رحت تاني يوم عشان اشرح - لقيتهم حاطّين الأجهزة والشاشات
على الديسكات شكلها إيه - فخامة - بسّ مش شغّالة

\-

مش شغّالة ليه ؟!

لإنّ كلّ ديسك جنبه فيشة واحدة - فعاوزين مشتركات عشان
يوصّلوا عليها الفيشتين بتوع الكيسة والشاشة

\-

فاجتمع حوالي 3 أو 4 شنبات - ببدل وكرافتّات - ووقفوا
يناقشوا يا ترى هنعمل إيه في أزمة المشتركات

\-

المهمّ يا معلّم - كمّلنا الكورس على الأجهزة القديمة - عشان
ما جابوش مشتركات - واتركنت الأجهزة أمّ مليون جنيه !!!

\-

يعني شغل الحكومة وحش يعني ؟!

لا طبعا - دا جميل - بسّ تظبّط تروسك عليه

أفضل عميل في أيّ بلد - هوّا .. البلد

\-

كنت في زيارة لشركة - فصاحب الشركة قال لي - أنا بورّد كذا
للحكومة

قلت له هيزهّقوك في التحصيل

قال لي ما انا مزوّد عليهم حوالي مليون جنيه ربح !! - وبقيت
عارف دورة الرخامة بتاعتهم - وعندي نفس يكفيني آخد معاهم ال 3 أو 6 شهور
رخامة بتوعهم لحدّ ما اجيب فلوسي

قلت له كده تمام - بسّ تبقى عارف

\-

يعني المبادرات وحشة ؟!

لأ طبعا - حلوة - بسّ لمين ؟!

\-

لو حضرتك بتعمل استثمار جديد - إبعد عن المبادرات - وشيل
الشنطة على كتفك - وشقّ طريقك من الصفر

لو حضرتك خلاص عملت استثمارك - وسمعت عن مبادرة - خشّ يا
باشا

مصر هيّا أمّك - وانتا أولى بفلوس أمّك

\-

لكن دا يبقى بالتوازي مع شغلك - مش بالتوالي

يعني ما تبنيش شغلك على مبادرة - ولكن - ابنى شغلك على
كتفك

وبالتوازي - لو لقيت فرصة تستفيد من مبادرة - يبقى جحا
أولى بلحم طوره

\-

تخيّل إنّك راجع البيت في رمضان قبل الفطار

فيه واحد بيعتمد على الناس اللي بتوزّع وجبات على
الطريق

وواحد قبل ما يطلع من القاهرة بيجيب فطار ويحطّه معاه في
العربيّة

المغرب أذّن - بيفطر من فطاره الشخصيّ

\-

والله لقى حدّ يعطيه كيس تمر هنديّ على الطريق - كان بها -
ما لقاش - هيشرب عصير جهينة اللي معاه

\-

لكن واحد طالع من القاهرة من غير فطار أصلا - وبعدين معتمد
على الناس اللي هتفطّره على الطريق !!!

\-

فيه مبادرات بتكون خدميّة

يعني مثلا إنتا عندك مصنع بلاستيك - ومركز تكنولوجيا
البلاستيك عامل دورة لأصحاب المصانع - روح الدورة دي - غالبا هتلاقيها
مفيدة

\-

إنتا عندك مصنع أجهزة منزليّة - والمجلس التصديريّ للصناعات
الهندسيّة عامل معرض لمستوردي الأجهزة المنزليّة من أفريقيا ييجوا يقعدوا في
فندق هنا - ويقابلوا مصانع الأجهزة المنزليّة اللي بتستهدف التصدير - إشترك
في المعرض ده

\-

مركز تحديث الصناعة عامل مبادرة لمنح شهادة ( بكلّ فخر صنع
في مصر ) مثلا - بالتعاون مع الوكالة الألمانيّة للحاجات الحلوة - إشترك -
هيساعدوك تظبّط مصنعك وتأهّله ياخد الشهادة

\-

فكلّ دا إنتا بتعمله بالتوازي مع شغلك

لكن مبادرة من الصفر كده - فهيّا اشتغالة - وهمّا محتاجين
حضرتك ياخدوا بيك اللقطة وخلاص
