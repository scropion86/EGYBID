---
layout: post
title: "الربا حرام اقتصاديّا"
date:   2024-04-10T00:00:01+03:00
author: "Mahmoud Marzouk"
category: "الربا"
tag: "الربا"
---


فيه ناس فاكرة إنّنا بنحارب الربا عشان إحنا دراويش

الحقيقة إنّنا بنحارب الربا لإنّنا شفنا بعمق أثره المخرّب
على الاقتصاد - مش عشان إحنا دراويش ولا حاجة - بالعكس - إحنا بنحارب الربا
لإنّنا فاهمين في الاقتصاد

\-

حضرتك شايف الاقتصاد من فوق - فمعتبر الربا عمليّة ماليّة
عاديّة - إنّما البيع مثل الربا

\-

أنا كنت زيّك في يوم من الأيّام

كنت بقول - طالما فيه تضخّم - يبقى نطرح التضخّم من
الفائدة - تطلع لنا الفائدة الحقيقيّة - تطلع البنوك يا دوب بتحافظ للناس
على قيمة فلوسها !!

\-

وكنت بقول - قرض المشاريع الصناعيّة دا 5 % - يعني أقلّ من
التضخّم أصلا - فعمليّا الناس اللي بتاخد القرض دي بتخسر أصلا - يبقى حرام
عليهم ليه

\-

أنا كنت كده في يوم من الأيّام

ولكن !! منّ الله سبحانه وتعالى عليّا وتعمّقت أكتر في فهم
ميكانيزمات السوق من تحت المستوى المنظور للناس العاديّين - فعرفت مدى خطورة
وجود سرطان الربا في تربة الاقتصاد - دا سرطان بينخر في جذور أشجار
الاقتصاد من تحت التربة - وتفاجئ بعد ذلك بسقوط الأشجار !!!

\-

بالمناسبة - الكلام دا قاله الاقتصاديّين القدماء بردو -
إحنا ما بنخترعش

قالوا إنّ وجود الربا في أيّ نظام اقتصاديّ هو أمر شاذّ عن
طبيعة الاقتصاد - ولن يكون له نتيجة إلّا حدوث فقّاعة ماليّة -
الفقّاعة دي لازم تنفجر من فترة للأخرى لإعادة النظام
الاقتصاديّ إلى حالته الطبيعيّة - وبعدين يرجع ينتفخ تاني وتحصل فقّاعة
جديدة - تنفجر - فتعيد الاقتصاد لطبيعته

\-

والملاحظ هيلاقي الفقّاعة دي موجودة فعلا - وتقريبا بتحصل
كلّ 10 سنوات !!!

لازم كلّ 10 سنوات تحصل كارثة عالميّة تخسف باقتصاد العالم -
وتجعله يبدأ من جديد

أنا بشبّه الموضوع بمنحنى سنّ المنشار

\-

الربا خرّاج في جسم الاقتصاد - لازم جسم الاقتصاد يطرد
الخرّاج دا منّه

وجسم الاقتصاد مش بيستريّح إلّا لمّا تنفجر فقّاعة الخرّاج
منّه - ثمّ يعود جسم الاقتصاد لتكوين فقّاعة خرّاج ربا جديدة تنتظر
الانفجار

\-

عندك مثلا كارثة العقارات في أمريكا سنة 2008 - كان سببها
إيه ؟! ما هو الربا

البنوك اللي أعطت الناس قروض عشان يشتروا بيوت - هوبّ الناس
تعثّرت في السداد - هوبّ البنوك أفلست - فحصلت الكارثة

\-

وقد تكون الكورونا هي فقّاعة ال 10 سنوات التالية

\-

الدول الأوروبيّة دي لو مش شغّالة بالربا - كان اقتصادها
زمانه قدّ كده 10 مرّات

وبالفعل - معظم الدول المتقدّمة الربا عندها صفر - تقدر
تتأكّد بنفسك - لدرجة إنّه في اليابان الربا بالسالب !!!

\-

دا ليه ؟

لإنّ الاقتصاديّين في الدول دي عارفين أكتر منّي ومنّك الربا
بيعمل إيه في تربة الاقتصاد - وإنتا فاكرنا دراويش !!!

\-

تخيّل واحد دخل في نظام الاقتصاد من جوّا - في برمجة
الاقتصاد - وشال السطر اللي بيقول إنّ ( 1 + 1 = 2 ) - وكتب بداله ( 1 + 1 =
2.1 )

تخيّل لو حضرتك عملت كده فعلا في برمجة أيّ ماكينة هيحصل لها
إيه - تخيّل فعلا - يعني فكّر فيها

\-

يعني تخيّل حضرتك دخلت على نظام تسيير المترو مثلا - على
برمجته - وخلّيت الكومبيوترات تحسب كلّ عمليّة حسابيّة تقوم ضايفة عليها
0.1

شوف قطارات المترو هتعمل في بعضها إيه

\-

قدّ ما انتا هتتخيّل إنّ دا جنون - والقطارات دي هتعمل
كوارث - قدّ ما احنا بنعمل الجنون دا بالحرف كلّ يوم في البنوك - قال إيه ومش
واخدين بالنا - ومش عارفين الكوارث جايّة منين

\-

الموضوع اقتصاديّ بحت - هو حرام دينيّا - لكنّه حتّى لو ما
كانش حرام دينيّا - فهو أكثر الأمور خطورة على اقتصاد الناس

\-

أخيرا

الناس اللي طالعة كلّ شويّة تفكّرك بحرمة الربا - همّا ناس
مستفيدن من الربا أصلا !!! يبقى ليه يحاربوه

\-

أنا واحد من الناس بيتطلب منّي كلّ أسبوع دراستين أو أكتر
بغرض التقديم للبنوك - شوف بضيّع على نفسي فلوس قدّ إيه كنت ممكن آخدها من
الناس اللي طالبة الدراسات دي

\-

على الجانب الآخر - كتير بيتواصل معايا مندوبين بنوك عشان
يطلبوا منّي أجيب لهم مستثمرين ياخدوا قروض

إنتا بيجيلك مستثمرين كتير - هاتهم لنا البنك - وخد اللي
فيه النصيب

\-

وحصل بالفعل من حوالي سنتين إنّي دعيت لزيارة أحد أكبر
بنكين في مصر للتنسيق بخصوص موضوع زيّ ده - والموظّفين في البنك انبهروا
بدراساتي - وخلاص كنّا على وشك التنفيذ - والحمد لله ربّنا سبحانه وتعالى
أخرجني منّه قبل ما أتورّط فيه

\-

يبقى اسأل نفسك ليه أنا بحارب الربا مع إنّي ممكن اكسب من
وراه - لو ما كنتش شايف بالفعل قدّ إيه هو جريمة - وقدّ إيه هو مدمّر لاقتصاد
الناس

\-

أخيرا

لمّا هتفهم شغل الربا في تربة الاقتصاد من أسفل المستوى
المنظور للناس - ساعتها هتؤمن بالله سبحانه وتعالى فعلا - هتؤمن عن
علم

قال تعالى

فَاعْلَمْ أَنَّهُ لَا إِلَٰهَ إِلَّا اللَّهُ

\-

اعلم !!

مش مجرّد تؤمن - إنتا محتاج ( تعلم ) حقيقة الإيمان اللي
بتؤمن بيه

\-

وكلّ ما هيزيد علمك - كلّ ما هتزيد خشيتك لله سبحانه
وتعالى

قال تعالى

إِنَّمَا يَخْشَى اللَّهَ مِنْ عِبَادِهِ الْعُلَمَاءُ
