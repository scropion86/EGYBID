---
layout: post
title: "تحميل المسؤوليّة لشريك واحد"
date:   2024-04-10T00:00:01+03:00
author: "Mahmoud Marzouk"
category: "الشراكة"
tag: "الشراكة"
---


إتنين شركاء

واحد مدير

حصلت مشكلة سببت خسارة للشركة

فالشريك غير المدير عاوز يحمل الخسارة دي للطرف المدير فقط
باعتباره المسؤول عن الإدارة

ما هو التصرف ؟

.

مبدئيا كده . الشراكة دي لازم تتفض

بس نشوف الأول الحل الصحيح للموقف ده

.

وفيه جملة لازم تتقال للشريك غير المدير قبل ما ناخد
إجراءات الحكم . ثم الفض

.

ألا وهي

لو أنا كمدير خدت قرار سبب مكسب كبير للشركة

هل آخد المكسب ده لوحدي . باعتباري مسؤول عن الإدارة .
والمكسب دا حصل بسبب اجتهادي

.

ولا وقت الخسارة بس اللي بشيل فيه الخسارة . باعتباري
مسؤول عن الإدارة . والخسارة دي حصلت بسبب إهمالي

.

إسأله السؤال ده . ولو حاول يجاوب قول له ما تجاوبش

.

الخطوة اللي قبل فض الشراكة هي

الاحتكام لناس أكبر مننا في المجال

ونتفق قبل الاحتكام ليهم إننا إحنا الاتنين هنرضى
بحكمهم

.

والاحتكام ده بيكون بغرض الإجابة على سؤال أو اتنين
وهما

.

السؤال الأول /

.

هل تصرف الشخص المدير يقع تحت تعريف الإهمال أم لا
؟

.

فيه نوعين من العناية حسب القانون

عناية الشخص العادي

وعناية الشخص الحريص

.

يعني أنا عندي سواق مثلا

عناية السواق دا بالعربية هي عناية الشخص العادي

يعني مطلوب منه يقوم بالمهام العادية كسواق

.

العربية احتاجت لبنزين . بيروح البنزينة يفول لها
بنزين

.

لكن . هل متوقع منه لو ما لقاش بنزين في البنزينة . إنه
ياخد تاكسي ويسافر يجيب بنزين من بلد تانية

لأ طبعا

.

مع إنك كصاحب العربية . ممكن تعمل ده . دي عناية الشخص
الحريص . اللي هوا حضرتك

.

ولا حضرتك كنت متفق مع السواق من البداية إنه ملزم بعناية
الشخص الحريص ؟

ممكن

وقتها لو ما بذلش عناية الشخص الحريص يبقى مهمل

.

نفس السواق لو العربية عطلت . هيتصل بالميكانيكي ييجي
يصلحها

ولا هوا ملزم ينزل تحت العربية يصلحها ؟

حسب اتفاقكم كان على أي درجة عناية

.

نفس السواق لو انتهى وقت عمله . هيرجع العربية للشركة .
حتى لو الشركة كانت محتاجة خدمة بالعربية بعد انتهاء وقت العمل . دي مش
مشكلة السواق

.

طيب الشركة ممكن تخسر بسبب عدم تنفيذ المشوار ده . هل
السواق كده سبب في الخسارة ؟

لأ

.

لكن حضرتك لو صاحب الشركة . فهتسوق العربية في أي ساعة من
ليل أو نهار عشان تقضي مصالح الشركة

.

طيب لو حضرتك شريك مدير ؟!

هنا لازم تتحدد درجة مسؤوليتك الأول

هل حضرتك مطالب بعناية الشخص العادي

ولا عناية الشخص الحريص

.

وما تقولش طالما شريك . يبقى ملزم بعناية الشخص
الحريص

هوا مش افتراضي

الموضوع ده حسب الاتفاق اللي اتفقتوا عليه في الأول

.

الشريك المدير زي المدير الموظف . لو عندك مدير . فهو بردو
محتاج يتعرف له درجة عنايته قبل ما يتوظف

.

لو ما كنتوش اتفقتوا على النقطة دي . هتحصل مشكلة وقت
الخلاف طبعا

.

نيجي للنقطة التانية في نفس السؤال

السؤال بتاع هل الشريك أهمل ولا لأ

.

ألا وهي

هل الخطأ اللي حصل ده خطأ طبيعي . أو خارج عن الإرادة
؟

.

ولا من أصول الصناعة بتاعتنا بنتجنب الخطأ ده

ووقوعه يعني إهمال أصول الصناعة ؟

.

يعني /

.

دينامو العربية اتحرق

بطارية العربية عمرها انتهى

.

دي عوارض طبيعية

قطع غيار ليها عمر وبيخلص

ما ينفعش نلوم السواق عليها

.

العربية واقفة . وجه واحد بموتوسيكل خبط فيها

دي حاجة خارجة عن إرادة السواق

بنسميها ظروف قاهرة

.

لكن !

الزيت نقص في العربية . فالموتور سخن

.

هنا نقول إن من أصول الصناعة إن السواق بيشيك على الزيت
والمياه كل يوم قبل ما يتحرك بالعربية

.

فلو الموتور احتاج عمرة بسبب الخطأ ده . يبقى السواق ملزم
يعمل العمرة على حسابه

.

هتقول لي دا سواق غلبان . وانتا هتقبل العوض ؟

أقول لحضرتك حضرتك شخص ضلالي

.

تقول القاعدة /

من أتلف شيئا فعليه إصلاحه

.

والعدل مالوش دعوة بإن اللي عليه تعويض غلبان ولا مش
غلبان

دا شغل ضلال مالوش دعوة بالعدل

.

قال تعالى /

إن يكن غنيا أو فقيرا فالله أولى بهما

.

يعني مش شغلك إنك تقول فلان فقير يبقى تنحاز ليه ضد
العدل

.

فبناءا على النقطتين دول

نقطة درجة عناية المدير

هل هي عناية شخص عادي ولا حريص

.

وبناءا على هل الخطأ اللي حصل طبيعي أو خارج عن الإرادة .
ولا هو خطأ ناتج عن إهمال

.

بناءا على النقطتين دول لجنة الحكم هتقول إن المدير بذل
العناية المطلوبة منه . والخطأ اللي حصل خارج عن إرادته

يبقى هو بريء

.

أو . هنروح للسؤال التاني /

.

اللجنة هتقول إن المدير بذل عناية أقل من المطلوبة منه .
أو أهمل في مهامه . يبقى متحمل الضرر

.

وتتقرر قيمة الضرر ده

وهوا ده السؤال التاني

ما هي قيمة هذا الضرر ؟

.

ودي هتقررها اللجنة بناءا على خبرتها في المجال

عشان كده من الأول احتكمنا لناس من مجالنا

وأكبر مننا في الخبرة

.

مثلا هنقول إن الماكينة اللي باظت في المصنع تصليحها قيمته
١٠٠ ألف جنيه

أو البضاعة اللي أعدمت لأنها غير مطابقة للمواصفات قيمتها
مليون جنيه

.

وهنا المدير هيبقى مدين للشركة بقيمة الضرر ده

.

حضرته يسدد القيمة دي للشركة

وتتفض الشراكة بعدها

.

لإن الشركاء دول مستحيل يكملوا مع بعض بنفس النفسية
السليمة لبعض بعد كده

.

لو هيقدروا يتجاوزوا الموقف . وكل طرف يكون راضي . يكملوا
عادي

.

لكن طالما وصلوا للملاعنة دي . وكل واحد عاوز ياخد أكبر
مكسب لنفسه . ويتملص من المسؤولية . ويلحق أكبر ضرر بالطرف الآخر . فغالبا
مش هيقدروا يكملوا مع بعض
