---
layout: post
title: "إعمل بيزنس في غير مجالك الفنّيّ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUfd6kJVUxaKe6DXCp4rYZabc_OH6_PAAhQEutueOs7Og5I_jqvh_673LCwCD9_Fb7P2x7p-91siicDfGMsKEyV5SdpXVGqMnqmIMHqlGqk4MHxdyZKwnZFvD7R0Ak2sRXTT8Mgz7QCfOYahTm6aUEt6kvkIpCclvn94mF6h23D7HnLgz7cETajeiZ7NHf30cI&__tn__=*NK-R)

\-

قلنا إنّه من أسباب ضعف القدرة على حلّ مشاكل البيزنس - إنّ
حضرتك تكون داخل البيزنس من ناحية المنتج

يعني كنت شغّال فنّيّ على ماكينة في مصنع شباشب - فلمّا بقى
معاك فلوس - قمت عامل مصنع شباشب

\-

المشكلة دي بتخلّيك طول الوقت منجذب للجزء الفنّيّ - ولمّا
تحصل لك مشكلة في دايرة البيزنس ما بتعرفش تتعامل معاها - لإنّك أصلا مش
بتاع بيزنس

\-

طيّب والحلّ ؟!

تعرف إنّ فيه حلّ عظيم جدّا - ألا وهو إنّك تعمل بيزنس في مجال
غير مجالك الفنّيّ !!

\-

مش مستوعبها ؟! صحّ ؟!

طيّب تعرف إنّ أفضل مدير للمستشفى - ما ينفعش يكون
دكتور

\-

ليه ؟!

لإنّ مدير المستشفى الدكتور - لمّا تحصل مشكلة مع مريض -
هيلبس البالطو - ويجري ينقذ الموقف بنفسه

بينما !!! المنظومة ما زالت زيّ ما هيّا - وما زالت مؤهّلة
لإعادة إنتاج مشاكل من نفس النوع

\-

لكن مدير المستشفى اللي مش دكتور - هيعجز عن التدخّل
بنفسه - فهيضطر غصب عنّه يصلّح المنظومة - بحيث المشكلة دي ما تتكرّرش
تاني

\-

وصلت الفكرة ؟!

\-

أيّام الكاراتيه - كنت باسمع كلمة كتير من المدرّبين
الكبار - وما كنتش فاهمها ساعتها !!!

\-

كانوا بيقولوا إنّ اللاعب غير الموهوب - بيوصل لنتائج أحسن
من اللاعب الموهوب !!

\-

كنت بهزّ دماغي ساعتها وبقول ماشي وخلاص - لكن لا أخفيكم
سرّا - ما كنتش فاهمها

دلوقتي فهمتها !!!

\-

اللاعب الموهوب بيعتمد على موهبته - لكن اللاعب غير
الموهوب بيضطرّ يعوّض الموهبة بالقسوة على نفسه في التمرين !!!

فتيجي بعد شويّة تلاقي اللاعب غير الموهوب المجتهد - سبق
اللاعب الموهوب اللي كان قاعد مرتاح نفسيّا بسبب إتّكاله على موهبته

\-

ولا نجحد فضل الله سبحانه وتعالى - فكلّ الناس
موهوبون

وإن كانت الموهبة الأكبر في السياق ده - هي موهبة الاجتهاد
والحرص على النجاح

فاللاعب غير الموهوب في الكاراتيه - اللي نجّحه إنّه موهوب
في الغيرة وحبّ التميّز - دول اللي خلّوه يقسو على نفسه في التمرين
فينجح

\-

نرجع للبيزنس

فقلنا الأفضل مبدئيّا كده إنّك تدخل في بيزنس بعيد عن مجالك
الفنّيّ - بحيث تضطرّ تتعامل معاه كصندوق مغلق - تتعامل معاه من الخارج
كبيزنس - مش من الداخل كمنتج

\-

الشخص اللي زيّ ده ما بيكونش ليه ولاء للمنتج

يعني النهارده شغّال في الشيبسي - بكره ظهر قدّامه فرصة جيّدة
في الموتوسيكلات - عادي - يفتح بيزنس موتوسيكلات !!!

\-

وده مؤهّل بعد كده إنّه يبقى مستثمر - مش رجل أعمال

يعني يجيب حدّ على رأس مصنع الشيبسي - وحدّ على رأس مصنع
الموتوسيكلات - وهوّا يقعد يراقب التقارير الماليّة من بعيد - ويدخّل شركاء
ويطلّع شركاء ويعمل تحالفات و و و

\-

بينما من تحت - هوّا مش عارف فلوسه شغّالة في إيه
أصلا

هوّا ليه ولاء للفلوس - مش للمنتجات

\-

أنا مهندس ميكانيكا شاطر جدّا الحمد لله - لكن !!! المنتجات
اللي بفكّر في تصنيعها بنفسي قريبا إن شاء الله - هي منتجات كهربيّة
!!

\-

طيّب

افرض إنّي فعلا شاطر فنّيّا في منتج - ومش قادر اعمل بيزنس في
منتج تاني

هنا أقول لك ادخل البيزنس اللي انتا شاطر فيه فنّيّا ده على
حذر - وحاول تكتّف وتفرمل مهارتك الفنّيّة في التعامل مع البيزنس بتاعك

مش كلّ ما تحصل مشكلة فنّيّة - تشمّر وتنزل تحلّها بنفسك

\-

من حوالي أسبوعين - كان مطلوب تصميم بعض المنتجات ببرنامج
سوليدووركس

أنا خبير معتمد دوليّا في التصميم بالبرنامج ده - رجعت خطوة
للخلف - وطلبت مصمّمين فريلانس

والدراسة اتأخّرت حوالي أسبوعين - عادي - لكن مش هاجي عند
لحظة وأقول ما بدّهاش بقى - وأقوم فاتح البرنامج وراسم الأجزاء دي في ساعتين
تلاتة وخلاص

\-

كذلك

إنتا شاطر جدّا في تصميم الملابس مثلا - عملت مصنع ملابس -
لو سمحت - إيدك ما تمسكش مقصّ ولا قلم رصاص

هات باترونست - هات مقصّدار - إعطيهم مرتّبات كويّسة

وانتا اطلع اقعد في المكتب فوق - وركّز في
[<u>\#صناعة</u>](https://www.facebook.com/hashtag/%D8%B5%D9%86%D8%A7%D8%B9%D8%A9?__eep__=6&__cft__%5b0%5d=AZUfd6kJVUxaKe6DXCp4rYZabc_OH6_PAAhQEutueOs7Og5I_jqvh_673LCwCD9_Fb7P2x7p-91siicDfGMsKEyV5SdpXVGqMnqmIMHqlGqk4MHxdyZKwnZFvD7R0Ak2sRXTT8Mgz7QCfOYahTm6aUEt6kvkIpCclvn94mF6h23D7HnLgz7cETajeiZ7NHf30cI&__tn__=*NK-R)
الملابس - مش
[<u>\#تصنيع</u>](https://www.facebook.com/hashtag/%D8%AA%D8%B5%D9%86%D9%8A%D8%B9?__eep__=6&__cft__%5b0%5d=AZUfd6kJVUxaKe6DXCp4rYZabc_OH6_PAAhQEutueOs7Og5I_jqvh_673LCwCD9_Fb7P2x7p-91siicDfGMsKEyV5SdpXVGqMnqmIMHqlGqk4MHxdyZKwnZFvD7R0Ak2sRXTT8Mgz7QCfOYahTm6aUEt6kvkIpCclvn94mF6h23D7HnLgz7cETajeiZ7NHf30cI&__tn__=*NK-R)
الملابس !!!
