---
layout: post
title: "الصناعات النوعيّة.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
[<u>\#الصناعات_النوعيّة</u>](https://www.facebook.com/hashtag/%D8%A7%D9%84%D8%B5%D9%86%D8%A7%D8%B9%D8%A7%D8%AA_%D8%A7%D9%84%D9%86%D9%88%D8%B9%D9%8A%D9%91%D8%A9?__eep__=6&__cft__%5b0%5d=AZU54FgTuHO3LB1jvamsgV7h4xVVy2p-2KFbRGBlIzPdeB8XbY7Np14929ybv9qox5DJo7MoI8vJYjxHYGP0W9xB7jKZVhmktfc5H7ebrcyxa6gNrQ5mNDniWDFqg2g2Xx_FMjPjy0Nqwx1ee36uJ93ljsRFTpMpEB9ugjzsovb0O5pruxEkdy8PIuN3sjOcoILFHjBPwSLeu7PAXKr7Ht8V&__tn__=*NK-R)

\-

ناس كتير بتسأل السؤال بتاع

عاوز مشروع - سهل - غير مكلّف - مربح - مضمون - المنافسة
فيه قليلة

\-

وعادة ما بنواجه السؤال ده بالتهكّم

\-

لكن الحقيقة إنّ السؤال ده له إجابة !!

\-

إجابة السؤال ده هو ( الصناعات النوعيّة )

\-

والصناعات النوعيّة هي الصناعة اللي صفتها كالآتي

بتكون صناعة بيعملها مصنعين تلاتة في مصر

بيبيعوا منتجهم لمصنعين تلاتة تانيين - أو 10 مصانع
مثلا

\-

خارج الدايرة المغلقة دي - ما حدّش يعرف حاجة عن المنتج
ده

\-

والمنتج ده عادة ما بيكون داخل في تصنيع منتج تاني -
فبيكون غير مكشوف للناس العاديّين

فمهما مرّ عليك المنتج الأصليّ - وداخل جوّاه المنتج النوعيّ
بتاعنا - عمرك ما هتلتفت ليه

\-

المنتجات الصغيّرة دي كتيرة جدّا - لكن رغم كثرتها - ما حدّش
بيلتفت ليها - فالمنافسة فيها قليلة - ده شرط انتا عاوزه اهو

\-

وبتكون صغيّرة - فتصنيعها سهل - وإن كان بيكون معتمد على
نقطة فنّيّة معيّنة عارفها صاحب المشروع فقط

فده شرط السهولة

\-

وبتكون صغيّرة - فتكاليف إنتاجها بسيطة - وماكيناها بسيطة -
وغالبا يدويّة

فده شرط تالت

\-

ولإنّ التكاليف بسيطة - فالمشروع مربح - لإنّ أيّ ربح هييجي
هيكون بمثابة ربح صافي - لإنّ التكاليف قليلة جدّا

\-

وبتكون عارف زبونك - وزبونك عارفك - فالبيع مضمون

ده الشرط الخامس

\-

ها - عاوز إيه تاني ؟!

\-

طبعا عاوزني أقول لك على المشروع - ههههههههههه

ما تسألش السؤال ده لتاخد بلوكّ

\-

طيّب أعرفها ازّاي المشاريع دي ؟!

هتعرفها لمّا تكون شغّال بشكل عادي موظّف في شركة - وتنتبه
للعناصر الصغيّرة دي الداخلة في تصنيع منتج الشركة الكبير

فتبدأ تفكّر في تصنيع المنتج الصغيّر المكمّل ده - وتبيعه
للشركات اللي زيّ الشركة اللي انتا كنت شغّال فيها

\-

في الصورة - هودي

الناس كلّها بتتخانق على تصنيع الهودي نفسه

بينما الهودي ده جوّاه منتجات نوعيّة كتير جدّا

\-

حاجة مثلا زيّ رباط الهودي - اللي شبه رباط الجزمة - ده ليه
مكنة لوحده بتصنّعه لوحده - ومنها ممكن تبيع لمصانع الملابس - مصانع
الأحذية

\-

تيكت البيانات بتاع الهودي ده مصنع الهودي ما بيصنّعهوش -
فممكن تعمل مصنع لتصنيع تيكيتات البيانات

\-

التطريز على الهودي - مصنع الهودي ما عندوش مكنة
تطريز

\-

المعصم المطّاط بتاع الهودي - مصنع الهودي بيشتريه جاهز من
مصنع تاني - لإنّه ليه ماكينة لوحده

كذلك الياقات بتاعة التيشيرتات - ليها مكنة لوحدها - مصنع
التيشيرتات ما بيصنّعش الياقات

\-

السوستة - والزرار - الكيس

\-

تاج البيانات - اللي زيّ الكارت اللي بيكون متدبّس في
التيشيرت وانتا بتشتريه - وبتشيله بعد ما تشتري التيشيرت

\-

التاج ده وانتا بتقطعه - بتقطع رباط بلاستيك صغيّر كده -
بتقطعه وترميه

الرباط ده ما فيش شجر بيطرحه

فيه مكنة بتصنّعه

\-

التاج ده عليه باركود - فيه مصانع متخصّصة في تصنيع
الباركود فقط - والورق الحراريّ بتاع الكاشير - عادة المصانع بتصنّع المنتجين
دول مع بعض

\-

الفكرة إنّ كلّ الناس بتتخانق على المنتج الظاهر
للعين

بينما المنتج المكوّن للمنتج الكبير ما حدّش بيلتفت
ليه

\-

وهتلاقي ناس بـ تتأفّف !!

يقول لك يعني ههزّ طولي واعمل مصنع باركود !!

ما تهزّ طولك عادي - مش مشروع وبيكسب ؟!

\-

أنا اعرف صاحب مصنع راكب رانج روفر - بيصنّع منتج بيدخل في
تصنيع الستاير

لو مسكت الستارة وفلّيتها - مش هتعرف هوّا بيصنّع منتج إيه
داخل في تصنيعها

\-

أعرف حدّ بيصنّع منتج بيدخل في تصنيع الطوب الإنترلوك - إنتا
أساسا طول عمرك بتمشي على الطوب الإنترلوك في الشوارع وعمرك ما انتبهت ليه
هوّا شخصيّا - هتنتبه لمنتج داخل في تصنيعه ؟!

\-

مع إنّك لو مسكت الطوبة دي ما تقولش إنّ حاجة ممكن تكون
داخلة في تصنيعها - دي طوبة !!

\-

أعرف حدّ بيصنّع منتج بيدخل في تصنيع التلّاجة - لو فتحت
التلاجة وقفلتها 100 مرّة - هتشوف المنتج ده - بسّ عمرك ما هتنتبه ليه

\-

الناس دي أعرفهم شخصيّا - وقدّمت ليهم استشارات في مصانعهم -
وما كنتش أعرف منتجاتهم قبل ما أروح لهم مصانعهم

\-

يعني انتا ما تعرفهاش - إحنا الي هنعرفها ؟!

ما قلت لك طريقة معرفتها بتيجي منين
