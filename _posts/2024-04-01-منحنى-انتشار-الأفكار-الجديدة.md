---
layout: post
title: "منحنى انتشار الأفكار الجديدة"
date:   2024-04-10T00:00:01+03:00
author: "Mahmoud Marzouk"
category: "مفاهيم مهمّة في البيزنس"
tag: "مفاهيم مهمّة في البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVPn_WnmgeAm8jB8Fr4C_5c9iYRF5NP2LcxW-z26zEkJtw6UAZYu0y2rdLJjtad7q6jxRS5U0iyeX1r2iu2wV7xSf2E737RBG3Y830LuNJ0DzLEB8mijZ8VAvTk3L0MY7BgdPzhGA2ZtiD572JU1y_v79frAXwODuk0_xNWrOWvHw&__tn__=*NK-R)

\-

[<u>\#منحنى\_انتشار\_الأفكار\_الجديدة</u>](https://www.facebook.com/hashtag/%D9%85%D9%86%D8%AD%D9%86%D9%89_%D8%A7%D9%86%D8%AA%D8%B4%D8%A7%D8%B1_%D8%A7%D9%84%D8%A3%D9%81%D9%83%D8%A7%D8%B1_%D8%A7%D9%84%D8%AC%D8%AF%D9%8A%D8%AF%D8%A9?__eep__=6&__cft__%5b0%5d=AZVPn_WnmgeAm8jB8Fr4C_5c9iYRF5NP2LcxW-z26zEkJtw6UAZYu0y2rdLJjtad7q6jxRS5U0iyeX1r2iu2wV7xSf2E737RBG3Y830LuNJ0DzLEB8mijZ8VAvTk3L0MY7BgdPzhGA2ZtiD572JU1y_v79frAXwODuk0_xNWrOWvHw&__tn__=*NK-R)

\-

عادة لو حضرتك بتقدّم فكرة جديدة - أو منتج جديد

هتلاقي ردّ فعل الناس هو الترحيب بالفكرة والتشجيع لحضرتك -
لكن !!! ما فيش مشترين !!!

طيّب يا فرحتي يعني !!!!!

\-

وهنا ييجي دور شرح منحنى مهمّ جدّا ( وغير منتشر ) - اسمه
منحنى انتشار الأفكار الجديدة

\-

المنحنى ده شبيه بمنحنى ( دورة حياة المنتج ) - عشان كده
الناس لمّا بتشوفه بتفوّته بسرعة بدون الانتباه ليه - ظنّا منهم إنّ دا منحنى
دورة حياة المنتج اللي همّا عارفينه

\-

المنحنى ده بيقسّم مراحل انتشار الأفكار ( أو المنتجات )
الجديدة ل 5 مراحل

وبيوضّح ظاهرة بتحصل في المرحلة الثانية ( ظاهرة
الفجوة )

\-

المنحنى كما هو موضّح في الصورة - بسيط - بيقول إنّه في
بداية انتشار الفكرة ( أو المنتج الجديد ) - بيكون المقبلين عليها قليّلين
جدّا

والقليّلين دول بيقبلوا على الفكرة ( أو المنتج ) مش عشان (
هيّا ) كويّسة - ولكن عشان ( همّا ) اللي بيحبّوا يجرّبوا الحاجات
الجديدة

فمش فارقة فكرتك أو منتجك حلو ولّا لأ - إحنا كده كده
هنشتريها نجرّبها

\-

فيه ناس مثلا أوّل ما تسمع إنّ فيه مطعم جديد فتح - بيروحوا
يجرّبوه

همّا مش رايحين ياكلوا - همّا رايحين يجرّبوا

\-

فالتنبيه هنا هو إنّ حضرتك ( ما تنخدعش ) بالمرحلة
دي

لو فكرتك فاشلة - فهيّا كده كده هتبيع في الأوّل - فما
تنخدعش بحجم البيع الأوّل ده وتقيّم الفكرة في المرحلة دي

\-

ولا تنخدع بإنّ حدّ جاي يبيع لك ( شراكة ) في فكرة في
المرحلة دي

فتح مطعم ويجيبك يوم الافتتاح يفرّجك على الطوابير اللي
واقفين قدّام المطعم

أو يفرّجك على مبيعات أوّل شهر !!

\-

يا باشا الغربال الجديد ليه شدّة

وتبان البضاعة بعد حمل ورضاعة

\-

أنا شخصيّا باحترم المطعم من تاني أو تالت سنة

لكن أوّل سنة طبيعيّ يكون الغربال مشدود - هتبان جودة
الإدارة فعلا في السنوات التالية

\-

فمهمّ جدّا إنّك لا تنخدع بمبيعات المرحلة دي

\-

زائد إنّ فيه فائدة في المرحلة دي بردو - ألا وهي - إنّ
حضرتك توجّه تسويقك للمنطقة من المجتمع والشريحة من المجتمع اللي هتكون
مؤيّدة للأفكار الجديدة

\-

استهدف شريحة الأغنياء -شريحة الشباب - المقبلين على
الزواج

وخصوصا البنات الكلبوبات - دول تقبّلوا كمّيّة أفكار حديثة في
ال 10 سنين اللي فاتوا أكتر من ال 7000 سنة حضارة

\-

المرحلة الثانية في حياة الفكرة الجديدة أو المنتج الجديد
بتكون بعد ما الجماعة المطرقعين جرّبوا الفكرة ونجحت معاهم - هيبدأ المتبنّون
المبكّرون

ودول اللي مش محتاجين إقناع كتير عشان يشتروا الفكرة أو
المنتج الجديد

ودول هتلاقيهم من طبقة المجتمع الوسطى التي تتطلّع لأن تكون
من الطبقة الراقية

\-

الطبقة الراقية جات في المرحلة اللي فاتت - والطبقة
الثانية كانت بتراقب تجربة الطبقة الراقية - لو طلعت تجربة فاشلة - هيقولوا
عليهم مسرفين ومبذّرين ويستاهلوا - لو طلعت التجربة ناجحة - هيقلّدوهم

\-

المهمّ في المرحلة دي هي ظاهرة ( الفجوة )

ودي ظاهرة بتقول إنّك بعد مرحلة من البداية وإقناع
المغامرين

وبعد ما انتهيت من المغامرين ودخلت في مرحلة المتبنّين
الأوائل

هتحصل حالة من الركود - هتلاقي الناس توقّفت عن الشراء
فجأة - ولمدّة معيّنة

\-

ما تفهمش بقى الطبقة الثانية من المجتمع بيقسموا نفسهم
نصّين بردو - ونصّ منهم بينتظر تجربة النصّ الأوّل عشان يتأكّد - الله
أعلم

\-

والمطلوب هنا هو إنّك ( ما تتراجعش )

المطلوب إنّك تفهم إنّ ده ( طبيعيّ ) - وتواصل التسويق
للفكرة

بعدها هيكمّل منحنى حياة الفكرة الجديدة بالشكل
الموضّح

\-

الملحوظة الثالثة والمهمّة في هذا المنحنى هي ( أحجام
المراحل )

يعني ما تتوقّعش إنّ همّا 5 مراحل - يبقى هيجي لك 20 % في كلّ
مرحلة

لا طبعا

\-

المرحلة الأولى 2.5 % من المجتمع - يعني ولا حاجة

لكن مهمّ إنّك تسوّق بالمرحلة دي

يعني تصوّر الناس اللي اشتروا المنتج وهمّا بيقولوا رأيهم
فيه - وهكذا

\-

الملحوظة الرابعة /

\-

ادرس تسعيرك في كلّ مرحلة

يعني

في المرحلة الأولى ساعد المغامرين إنّهم يشتروا

بمجرّد ما تدخل على ( كرش المنحنى ) - المرحلة الثالثة
والرابعة - إرفع الأسعار وادبح في المشترين عادي - لمّ الربح في المنطقة
دي

خصوصا لمّا تسمع الملحوظة الخامسة

\-

الملحوظة الخامسة والأخيرة /

\-

في المرحلة الخامسة - هتلاقي عشرات الناس داخلين يقلّدوك -
ما تحرقش جاز معاهم وتطالب بحقوقك الفكريّة والكلام ده - إنتا مش في وادي
السيليكون هنا

إحرق السعر وبيع أكبر كمّيّات - ونطّ من المركب - وسيبهم
ياكلوا بعض بقى - واركب موجة جديدة
