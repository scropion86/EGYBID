---
layout: post
title: "اعمل أكلاشيه.md"
date:   2024-07-21T00:00:01+03:00
author: "Mahmoud"
category: "3 - علم نفس البيزنس"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWKSTfPdImyjCgbA5dcMHQTDzME6qQATou7EXzWURXy4n0plI3bbA__VrU5Iuzi-AVImezrQcEfPuUBdCE4bKYkG6p2T5WKgyYqMVN1E4vGpDQN_56c2REbRuGKf7vESTVfQFqCFHonitRR4HoYLMibdugt2rCMZrsVyr-5FR06K7T9QLpvMZ4csVxvPNIoAGU&__tn__=*NK-R)

\-

اعمل أكلاشيه في شغلك يعلّق مع الناس

لحدّ ما توصل لإنّك كلّ ما تيجي سيرتك - فالناس تفتكر
الأكلاشيه ده

\-

أنا في إيميلاتي دايما باختم بكلمة معيّنة

أنا قاصد أحفرها في عقول مندوبين مبيعات الماكينات في
الصين

لحدّ ما في وقت من الأوقات مندوبين المبيعات هناك لو جات
سيرة مصر قدّامهم

واحد منهم هيقول ( أنا اتكلّمت مع مكتب من مصر اسمه
كذا )

هيلاقي زميله من شركة تانية بتصنّع ماكينات تانية بيقول له
( مش ده اللي بيقول كذا في إيميلاته ) ؟!!!

\-

عندك واحد زيّ الأستاذ هيثم طلحة مثلا

غالبا حضرتك ما تعرفش مين ( هيثم طلحة ) - لكنّك أكيد تعرف
( هيثم في الصين ) !!!

\-

أحمد أبو هشيمة أوّل ما ساب شغله في البنك واشتغل في تجارة
الحديد - كانوا كلّ تجّار الحديد معلّمين بجلابيّات وعبايات - وهوّا كان بيلبس
بدلة - باعتباره موظّف سابق في بنك - فده اللبس العادي بتاعه

فبدل ما يلبس زيّهم - عمل العكس - وبالغ في الاهتمام
بأناقته

لحدّ ما بقت لمّا تيجي سيرته بين عتاولة المجال - يقولوا
عليه ( مش دا الواد أبو بدلة ؟!!! )

ولحدّ دلوقتي لو لاحظت هتلاقيه مبالغ في الاهتمام بأناقته -
لإنّ دي كانت عنصر ( الارتباط الشرطيّ ) بتاعه في مجاله
