---
layout: post
title: "الخسارة سببها الأخطاء.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
لماذا يخسر الناس في مشاريعهم ؟!

لأنهم يأخذون قرارات خاطئة

بس وخلاص

.

الموضوع بسيط . وأبسط من البسيط . لكن الموضوع بيدخل فيه
كبر . فبيبوظ

.

حضرتك لو عندك بيزنس . واتخذت ١٠٠ قرار في يوم . فتأكد إن
٩٠ قرار منهم غلط

.

مش مصدق طبعا ؟!

.

لو عاوز تصدق . راجع نفسك كده . من يوم ما بدأت تركز مع
البيزنس بتاعك . وبدأت تتعلم وتتابع الناس اللي بتكتب نصائح عن البيزنس على
الإنترنت . يا ترى اكتشفت كام غلطة في شغلك ؟!

.

أنا لوحدي كاتب ما يقارب الألف بوست . لو كل بوست بيصلح
غلطة واحدة في البيزنس . فحضرتك قدامك ١٠٠٠ قرار غلط ممكن تاخدهم

.

ودا مني أنا لوحدي . شوف بقى باقي أساتذتنا اتكلموا عن كام
ألف غلطة تانيين

.

لو نظرت للموضوع من المنظور ده . هتلاقى نفسك معظم
التصرفات اللى كانت ثابتة عندك في شغلك . كانت غلط . غلط صريح . غلط فج .
غلط فاضح

.

وباعتبار حضرتك لسه ماشي على النظام القديم . يبقى إيه
اللى خلى قراراتك النهارده صح . ما هي غلط بردو

.

الفرق بينك وبين حد ناجح هو إن الحد الناجح ده بيتجنب آلاف
الأخطاء اللي انتا بتعملها

وإنك انتا بتعمل آلاف الأخطاء دي

فده اللي صانع الفرق بينكم . مش حاجة تانية

.

عاوز تعرف نسبة القرارات الخاطئة في حياتنا ؟!

بسيطة

شوف نسبة الفقراء في حياتنا . هيا النسبة دي . هيا بالظبط
النسبة دي

.

إنتا بتبقى متخيل إنك باعتبارك ذكي . ومجتهد . فده كافي
إنك تاخد القرارات الصحيحة !!

وده في حد ذاته فكرة خاطئة من ضمن آلاف الأفكار الخاطئة
اللي مسببه فشلك

.

إنتا اتولدت في مجتمع فقير . فتلقيت ثقافتك عن الثروة من
ناس فقراء !!

وكونت تصورك عن الأغنياء من كلام الفقراء عنهم !!

فغالبا انتا نفسيا كاره الغنى . وده بيدفعك نحو الفقر .
ودي حاجة مترسخة في أعماق أعماق نفسك

.

بينما على السطح انتا بتحارب عشان تبقى غني . وبتقول إنك
بتكره الفقر . لكن في العمق . هلب السفينة ماسك في قاع البحر
ومثبتها

.

آهي دي معلومة انتا ما تعرفهاش عن نفسك

.

إنتا دايس بنزين . وشادد فرامل اليد !!!

.

أسرتك خلصت دورها معاك ؟

تيجي حضرتك تدخل مدارس مصممة أساسا إنها تطلعك موظف

ف ١٥ سنة تعليم إنتا متخيل إنهم ما أثروش عليك
تماما !!!

هوا انتا عشان مش فاهم التأثير اللي حصل عليك . يبقى هوا
ما حصلش ؟!!

.

الأسرة والمدرسة خلصوا ؟

عملوا اللي عليهم ؟

يسلموك للمجتمع بقى

فتعيش في مجتمع ثقافته في الحضيض أصلا

.

وبعدين رحت تعمل مشروع . بعد دا كله . فتخيلت إنك قادر
تتخذ القرارات الصحيحة . هههههههه

بأمارة إيه يعني ؟!!

منين يعني ؟!!

.

التصرفات الصحيحة . اللي يعرفوها الناس الخبيرة في البيزنس
. بتضيع بين

.

١ /

إن صاحب التصرفات دي مش مدركها . هوا بيمارسها بالفطرة أو
بالوراثة . فما بيعلمهاش لحد . ومتهيأ له إنها ما هي بسيطة اهي . وكل الناس
عارفاها . اتكلم عنها ليه ؟!!

.

٢ /

إن صاحب التصرفات دي عاوز يشرحها . لكنه فاقد ملكة
التعبير

.

٣ /

إن صاحب التصرفات دي مش عاوز يتكلم عنها أصلا . معتبرها سر
من أسرار شغله

.

طيب الحل فين ؟!

.

الحل هو إنك تقرأ لعشرات الناس اللي تخلصوا من ال ٣ عقبات
اللي فاتوا دول

.

فيه عشرات الكتب كتبها ناس تخلصوا من العقبات دي . فقدروا
يشاوروا لنا على الأخطاء الكتير جدا اللي بنمارسها واحنا مش مدركين إنها
خطأ

.

طبعا دلوقتي انتا عاوز تسأل عن أسماء الكتب دي

وده في حد ذاته من الترسبات اللي اترسبت في عقلك نتيجة
لعشرين تلاتين سنة اختلاط مع البيئة اللي احنا فيها

.

تخيل حضرتك إنك قعدت ١٥ سنة تذاكر السؤال بإجابته . تخيل
الكارثة !!

لما الكتاب يكون فيه السؤال . والإجابة . يبقى حضرتك
بتخاطب فى الطالب مهارة إيه ؟!

.

فتطلع حضرتك للحياة تلاقي الحياة ما فيش فيها أسئلة وأجوبة
. هيا فيها أسئلة وبس

.

من إنهم فى المدرسة قالوا لك إنهم خدوا ال ١٥ سنة من حياتك
دول عشان يأهلوك للحياة !!

.

لكنهم كانوا بيعطوك السؤال والإجابة

فتأهيل إيه بقى ؟!

.

فبقيت لما يتقال قدامك إن فيه كتب بتتكلم عن كذا . فانتا
أوتوماتيك شفت السؤال . فعاوز معاه الإجابة

.

إنتا اتربيت على كده . دي نص المشكلة

النص التاني من المشكلة إنك بقيت معتبر دا العادي !! فما
بتحاولش تغيره

.

وزي ما قلت في أول البوست . إن المشكلة دي . بيغلفها
الكبر

كما قال حافظ إبراهيم

أتراني وقد قضيت حياتي . في مراس . لم أبلغ اليوم رشدي
؟

.

أيوه يا فندم . عادي جدا

عادي تعيش حياتك ولا تبلغ الرشد

هيا مش بالسنين

.

تخيل إن راكب طيارة . دخل الكابينة . وقال لك أنا هسوق
الطيارة دي

إزاي يا فندم ؟!

.

قام باصص لنا بعتاب . وقال لنا . معقول بعد العمر دا كله .
مش واثقين فيا إني اقدر اسوق الطيارة

إخس عليكم

وقام معيط . إهيء إهيء إهيء

.

فصعب على الركاب قوي . وطلبوا له شرطة المطار . فالشرطة
قامت محولاه على مستشفى المجانين

.

حضرتك معتبر الموقف دا خيال

طيب في الحقيقة شوف كام ألف صاحب شركة بيعمل نفس التصرف .
ومتخيل إنه عشان كبير في السن . يبقى بيتصرف صح !!!
