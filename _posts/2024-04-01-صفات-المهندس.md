---
layout: post
title: "صفات المهندس"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


مخطأ هذا الذي يظنّ أنّ المهندس يجب أن يتعلّم الهندسة
وفقط  
هذا إن تعلّمها  
-  
هناك ملكات ومزايا اخري شخصيّة يجب أن يتحلّي بها المهندس
بجانب مهاراته الأساسيّة  
-  
أضرب هنا مثالا بموضوع طرحته للنقاش في الجروب
بالأمس  
صندوق التروس الأوتوماتيكي  
-  
الحقّ أنّني كنت قد قضيت فترة طويلة جدّا في محاولة سبر أغوار
هذا اللغز الميكانيكي أو التحفة الفنيّة الميكانيكيّة  
وصلت لقدر معقول من فهم مبدا عمله  
ولكن لم تكتمل الصورة في خيالي  
فلجات لأعضاء الجروب محاولا فهم باقي ما قد غاب عنّي من
جوانب هذا التصميم المعقّد والفاتن في آن معا  
-  
ولكنّي أبيت إلا ان اضيف لقارئ هذا الموضوع موضوعا جانبيّا
آخرا قد يفوق في أهميّته اهميّة معرفة كيف يعمل صندوق التروس
الأوتوماتيكي  
-  
ما هي الصفات التي يجب ان يتحلّي بها المهندس بجانب كونه في
الأساسا مهندسا  
-  
ولكن كيف فعلت هذا  
لقد وصلت الصورة شبه كاملة أو لنقل بطريقة كافية لي بعد
حوالي 20 تعليق من الأعضاء  
وهنا حقّقت الهدف الأوّل من الموضوع  
ألا وهو تفهّم كيف تعمل هذه الأسطورة الميكانيكيّة  
فانتقلت إلي الجزء الثاني  
تابعت في السؤال عن هذه القطعة الفنيّة وكأنّني لم افهم ما
قيل  
محاولا استخراج ما يقابل المهندسين عندنا من مشاكل في طرق
طرح الإجابة وشرح الموضوعات والتعامل مع الآخرين  
-  
وكانت هذه هي النقاط المستفادة من الموضوع بعيدا عن النقاط
الفنيّة  
-  
أوّلا  
لا تسأل أحدا عن شئ قبل أن تسأل نفسك وجوجل
ويوتيوب  
-  
ثانيا لا تسال احدا سؤالا أنت تعرف إجابته وإلا تحمّل صناعة
أنداد لك كلّ منهم يحاول الإقلال من شأنك  
هذا بالطبع لا ينطبق علي من يقوم مقام المعلّم حيث أنّ طرح
الأسئلة من صميم مجالات اختصاصه  
-  
ثالثا  
إيّاك والسطحيّة  
حين تقول - تروس كوكبيّة - تاكّد من أنّ من تخاطبه يفهمها
وإلا فعليك أن تدلّه لأقرب طريقة يفهمها بها - او أن تضحّي وتشرحها له
بالتفصيل  
بالتفصيل يعني بالتفصيل  
وبالتفصيل الثانية تعني  
بالتفصيل  
-  
رابعا  
السؤال نصف الإجابة  
لا تلم من لا يجيبك إجابة وافية  
في حين أنّك لم تسأله سؤالا وافيا  
وعلي الجانب الآخر  
لا تجب عن سؤال أحدهم ما لم يكن وافيا والا فعليك انت
باستيفاء السؤال  
إيّاك ان يقول لك أحدهم ما حكم من طلّق زوجته فتقول له
فليعدها إلي عصمته فهو اولي لهما ولأبنائهما  
عليك أوّلا ان تسأله  
هل هي الطلقة الثالثة أم لا  
ثم تسأله  
لماذا طلّقها  
ثمّ بعد ذلك تجيب علي السؤال  
وإلا تحمّل نتيجة إجابتك غير المتأنّية والمراعية لجميع
جوانب السؤال  
كثيرا ما يسالني أحدهم  
هل يمكن أن أصمم كذا علي السوليدووركس  
فأسأله  
حضرتك ساكن فين  
إيه العلاقة طيّب  
ممكن يكون ساكن جنبي في المنصورة فأقول له تعالي يوم كذا
في المكان الفلاني وأنا أشرح لك الموضوع وأعطيك ملفات تساعدك في التصميم
المطلوب  
لا تجب عن سؤال قبل ان تلمّ بجوانب الموضوع  
حين يقول لي أحدهم توجد مشاكل في تسطيب البرنامج  
أسأله  
هل لديك ويندوز 7.1 فما فوق  
هل لديك مساحة علي السي  
هل تسطب البرنامج والإنترنت يعمل  
هل سطّبت البرنامج من قبل  
ما هي مواصفات الجهاز  
كل هذه أسألة قبل أن أفتح معه أيّ حوار عن تسطيب البرنامج
نفسه  
إذا لم تستطع أن تحصل علي سؤال واف  
فلا تجب  
هذا أفضل  
أمّا حين تسأل أنت  
فعليك أن يكون سؤالك وافيا  
-  
خامسا  
ما تفتيش  
أبوس إيدك ما تفتيش  
وأبوس أيّ حاجة تانية إنتا عاوزني ابوسها  
بس ما تفتيش  
-  
كثيرا ما يسألني أحدهم عن شئ ما فأقول لا أعلم  
ليس هذا من باب التواضع بقي وشوف الراجل متواضع إزّاي
وبتاع  
لأ  
أنا أساسا عارف غير الحاجة دي حاجات كتير جدّا  
وعارف انّ الناس عارفه إنّ انا عارف حاجات تانية كتير
جدّا  
فمش هينتقص منّي إنّي آجي علي حاجة وأقول مش عارف  
لكن محاولتك باستماته انك تجاوب علي كلّ حاجة  
معناها عندي إنّك مش عارف حاجة وبتحاول تفهّم الناس إنّك
عارف  
والله كلّنا بنتعلّم  
ومش عيب أبدا إنّنا نسكت وننتظر إجابة  
-  
سادسا  
سهّل الإجابة لمن تسأله  
حدّد سؤالك  
وأرفق به صور أو فيديوهات  
عشان اللي بتسأله يعرف يجاوب  
مش الصح أبدا إنّ السؤال يكون صعب  
وإلا الخسران هيكون إنتا  
تخيّل إنّ اللي بتسأله ما عرفش يجاوب  
أو جاوب إجابة غلط  
أو بعيدة عن الإجابة اللي هتفيدك  
إنتا كده شاطر يعني  
إنّك سألته سؤال ما عرفش يجاوبه  
زنقته يعني وما عرفش يتفلفص منك  
ايه المنطق في كده  
ولا إنتا خسرت الإجابة  
إنتا اللي خسرت مش هوّا  
واعرف تسال مين أيّ سؤال  
أنا أعرف شخص ما  
سألته سؤالين فقط في حياتي  
رغم إنّي تعاملت معاه كتير  
والسؤالين ما جاوبش عليهم  
لأنّهم أصعب سؤالين انا اعرفهم  
وعارف إنّ ده أكتر واحد يقدر يجاوب عليهم  
فعشان كده سبت الأسئلة دي معايا بالشهور لحدّ ما قابلته
وسألته  
وقال لي سيبني أفكّر وأردّ عليك  
مش عيب أبدا  
هوّا بيحترم نفسه وعارف إنّه عيب إنّه يفتي  
وأنا عارف قدره وعارف حجم السؤالين  
فما انتقصتش منّه  
وكنت متوقّع إنّه مش هيجاوب عليهم  
عادي جدّا  
أنا مش باختبره  
أنا كان أملي إنّي ألاقي عنده إجابة  
لكن مش هسأل الأسئلة دي لحدّ تاني  
لأنّه مش هيعرف يجاوب عليها  
ولا هيعرف حتّي طريق يوصل من خلاله لإجابة  
يعني لو سالت حدّ تاني وقال لي هشوف لك اجابة  
مش هيعرف حتّي يشوف إجابة  
الموضوع مش فرد عضلات  
سهّل السؤال للي بتسأله  
عشان صدّقني إنتا المستفيد او الخسران  
مش هوّا  
-  
سابعا  
لو ما عندكش إجابة اسكت  
ما تعملش زيّ اللي تسألهم مين عمل كذا  
يقوم يطلع واحد يقول لك انا ما عملتش  
هوّ أنا سألت عنّك  
انا بسأل عن اللي عمل  
مش عارف اسكت وانتظر الإجابة زيّنا  
لكن مش تطلع تقول إنّك مش عارف  
-  
ثامنا  
ما تقولش إنّك عارف الإجابة بس مش هتقدر تشرحها  
المفروض ان أنا كصاحب ردّ فعل أعمل لك إيه يعني  
أزرغط  
نوّرت المحكمة  
مش عارفها ومش هتعرف تشرحها يبقي اسكت برده  
وعلي فكرة إحنا هنترجم كلامك علي طول بإنّك مش عارف الإجابة
ولا حاجة  
-  
تاسعا  
ما تفتيش  
-  
عاشرا  
لا تترك فهمك يجني عليك  
إزّاي  
معظم الناس عندهم علاقة عكسيّة بين الفهم والشرح  
كلّ ما يفهم اكتر يشرح بشكل أسوء  
ليه  
النقاط اللي بيفهمها  
بيختذلها  
بيتوقع انّ الناس فهماها  
او إنّ دي حاجة بسيطة ومفهومة فمش مستاهلة تتشرح  
هوّا لو كده أساسا  
امّال إنتا بتشرح ليه  
طب ما بجملت إنّنا فاهمين ودي حاجات بسيطة  
ما تقعد ساكت بقي وتسيبنا فاهمين  
إنتا بتشرح لإنّنا مش فاهمين  
ولا زم تعاملنا علي أساس كده  
حتّي لو ف النص معادلة بتقول  
1 + 1 = 2  
اشرحها برده  
معقول  
طب م االناس فاهماها  
يا سيدي إنتا مالك بالناس اللي فاهماها  
اشرحها للي مش فاهمها  
واللي فاهمها مش هتضرّه بحاجة  
علماء المسلمين زمان كانوا يقولوا  
كتب  
مثلا  
يقولوا كتب كده ويسكتوا  
لأ  
يقولوا كتب اللي الكاف بتاعتها مفتوحة  
واللي التاء عليها نقطتين  
والتاء مفتوحة  
والباء تحتها نقطة واحدة  
ومفتوحة  
إنتا فاهم علي عيني وراسي  
أنا بشرح لأعلي مستوي لحدّ أقلّ مستوي  
بغضّ النظر عن إنّك في حالة معيّنة بتبقي فاهم إنّ اللي بتشرح
له فاهم الموضوع  
لكن مواجهة الجماهير  
الشرح للعامة  
مش كده  
لازم تشرح علي مستوي أقلّ حدّ في الناس  
سيروا بسير أضعفكم  
-  
كرّر السؤال لو لقيت اللي قدامك بيسرح عن اللي إنتا
عاوزه  
رجّعه للسؤال الأصلي  
ولو لقيته مش عارف الإجابة سيبه خالص بدل ما يفتي  
أو قول له تمام فهمت وسيبه عشان يسكت وروح اسال حدّ
تاني  
-  
ليس كلّ المتوقّع حقيقيّا  
يعني ما تقولش أنا أتوقّع إنّ كذا بيشتغل بطريقة
كذا  
توقّعك ده انا أصرفه منين  
عارف جاوب  
مش عارف ما تتوقّعش  
-  
ما كنت محدّثا قوما حديثا لا تدركه عقولهم إلا كان لهم
فتنة  
خاطبوا الناس علي قدر عقولهم  
بلاش تتكلم نص الكلام عربي ونصّه انجليزي  
أنا هاسمعك ولا أترجم ولا أفهم  
وبلاش تتكلم عن حاجة بلفظ مستخدم في محيطك انتا
بسّ  
انتا صنايعي كده يعني  
دي مش صياعة  
انا هافهم إنّك بتتمنظر  
أنا بقيّم اجابتك من الناحية الميكانيكيّة  
مش من الناحية اللغويّة  
إنتا مش مذيع  
ولا أنا مترجم  
ولا أنا هانبهر بيك كده  
عدّي علينا من ده كتير  
لسان ع الفاضي  
وبدلة وكرافتة وسكسوكة واستاذ  
نازل من البيت منقوع في بانيو نشا  
وموبايل وعلبة مناديل وعلبة سجاير  
وبرده ما بياكلش معانا  
جاوب بالبلدي  
وخلي البساط احمدي  
الرسول حين سأله أحد الصحابة  
هل من امبر امصيام في امسفر  
قال له صلّي الله عليه وسلّم  
ليس من امبر امصيام في امسفر  
لانّ لهجة هذا الرجل كانت تقلب ال (ال) إلي (ام)  
فيكون هل من البر الصيام في السفر  
هكذا  
هل من امبر امصيام في امسفر  
فلمّا عرف الرسول صلوات ربّي وتسليماته عليه  
انّ هذا الرجل يتحدّث بهذه اللهجة  
أجابه بنفس لهجته قائلا  
ليس من امبر امصيام في امسفر  
أي  
ليس من البر الصيام في السفر  
اكتب عربي يا أخي  
الجروب اسمها تعليم سوليدووركس عربي  
وبلاش فرانكوا  
وبلاش كلام انجليزي وسط العربي  
بيلغبط الدنيا وبتلاقي الكلمة اللي ف نص السطر جايه في اول
السطر وحاجة نيلة  
اكتب نطقها بالعربي وسط العربي عشان ما تلغبطش
السطر  
او اكتب كله بالانجليزي وأمرنا لله  
-  
لما تحب تجاوب إجابة طويلة  
حطّها كلّها في كومنت واحد  
بدل ما تلاقي واحد كومنتاته وسط كومنتاتك  
وممكن تلطش وتلاقي كومنت منك جاي علي معني رد لكومنت
تاني  
حطّ كلّ كلامك في كومنت واحد أفضل  
-  
ما تفتيش  
-  
لا تخاطب الناس من عليين  
لا تخاطبهم كأنّك انت اللي فاهم كلّ حاجة  
وهمّا مش فاهمين أيّ حاجة  
وما تقولش أنا فاهم بس مش قادر أفهّمكوا  
ده إحنا بهايم علي كده بقي  
وما تقولش الموضوع كبير  
وواسع  
ومتشعّب  
ومتوغّل  
ماشي  
أنا كسبت إيه من ده كلّه  
هتشرحه يعني ولا هتقول إنّه متشعّب وتمشي  
-  
وأنا أساسا مش هاسمح لك  
هلاقيك داخل علي أعضاء الجروب الدخلة دي هاسحلك
ورايا  
هافضل اسحبك تجاوب وتشرح لحدّ ما نشوف إنتا فاهم فعلا ولا
كنت داخل تترسم وتمشي من غير ما تفيد الناس  
-  
ما ينفعش تبقي بتكلّم مهندسين  
وتقوم جايب أيّ صورة علي أيّ فيديو علي أيّ هري فاضي  
وتقول خدوا ده  
ده حلو  
هيفيدكوا  
يا يكون في الصميم يا بلاش أفضل  
بدل ما يحرجوك  
أو اسكت  
لا ملامة علي ساكت  
-  
ما تفتيش  
-  
ما تشرحش الحاجة وإنتا متخيّلها  
اشرحها لحدّ مش متخيّلها  
تاني  
ما تخليش فهمك يجني عليك  
-  
ما تلطشش مع حدّ  
لو لقيت الحوار ماشي ناحية إنّك تلطش مع حدّ  
سيبه  
أو سيب الحوار  
-  
في النقاشات الهندسيّة  
أو الجادّة عموما  
إقرا الموضوع من الأوّل  
واقرأ الكومنتات كلّها  
ما تدخلش ع الناس وهيا ماشية ع الرابع  
وتقول لهم انتوا بتتكلّموا ف إيه بقي - ها  
هاي شله  
أو السؤال كان إيه أساسا  
مطلوب مننا نسيب الحوار دلوقتي يعني  
ونحاول نحكي لحضرتك الموضوع من الاوّل  
أو حضرتك تيجي علي نفسك وتتنازل وتضحّي وتقرا الموضوع
والكومنتات  
شوف بقي إحنا هنفضّل إيه  
-  
بلاش تهزّر مع واحد بيتكلّم جدّ  
او هزّر - وتحمّل النتائج  
-  
الإجابة يجب أن تكون كاملة  
أو اسكت  
ما ينفعش دكتور يدي عيان حقنة بنج  
ويفتح بطنه  
ويشيل له الزايدة مثلا  
وينضّف حوليها  
وبعدين يقول أنا عملت أربع خطوات من خمسة  
كفاية كده مش لازم أخيّط بطن العيّان بقي  
يا فرحتي  
جاوب إجابة كاملة  
أو اسكت  
-  
ما تفتيش  
-  
ما تقولش علي حاجة إنّها سهلة  
يبقي اللي بيسألك ده غبي بقي  
أو هتلاقيه قام زانقك في الأسئلة  
وجاوب يا برنس  
مش هيّا سهلة  
ورّيني طيّب  
بلاش منظرة  
الكلام ده كلّه ما بياكلش مع حدّ  
-  
ما تفتيش  
-  
ما تحاولش تظهر فهمك بامور جانبيّة  
يعني أنا هيفيدني إيه انّك كنت شغال في توكيل كذا  
أو عملت مشروع كذا  
أو قرأت في موسوعة كذا  
فين الإجابة  
أنا هفرح أوي بالإجابة  
مش هفرح بالتوكيل اللي انتا اشتغلت فيه او الموسوعة اللي
انتا قريت فيها  
اديني اجابة هاحترمك  
هاقدرك  
لكن تتمنظر عليا هحرجك  
وبرده زي ما قلت لك  
كل دي امور مكشوفة  
يعين اشتغلت في توكيل كذا  
ومش عارف اجابة السؤال  
ده انتا لو ما قلتش موضوع التوكيل ده كنت
عديتهالك  
-  
بلاش منظرة  
بلاش فتي  
-  
لا تقتطع اجابة من سؤال وتجيب بها علي سؤال اخر  
او تحمّل عواقب ان اللي بيسالك يكون عارف السؤال الأولاني
أساسا ويحرجك معاه  
-  
ما تفتيش  
-  
ما تبقاش بتشرح لحدّ حاجة  
ويبقي مش فاهمها  
تقوم تقول له والله هيّا كده  
يعني ما أصدّقكش وأكفر مثلا  
وما تقولش هيّا كده وبكره تعرف  
لمّا أكبر هاعرف مثلا  
لما اخلص حضانة يعني  
لو مش هتقدر توصّل الإجابة اسكت  
او اتعب شويّه لحدّ ما توصّلها  
لكن مش تبقي إنتا اللي مش عارف تشرح  
فتطلع من الموقف ده بانّ اللي قدامك هوّا اللي مش عارف
يفهم  
يعني هوّا هيسيبك تقول عليه غبي مثلا  
-  
احذر  
ما تفتيش  
-  
الأدب أولي عندي من الإجابة  
الناس ما يلزمهاش من بعضها حاجة  
والله الغني  
ما حدّش يملك لحدّ حاجة  
فما تقلّش أدبك علي حدّ  
ولو بالهزار  
لأنه ممكن ينسي السؤال والإجابة  
ويفكر في إنّه إزّاي يهزئك زيّ ما بتهزّئه  
لو لقيت اللي قدامك مش فاهم خالص  
قول له أنا آخر علمي بالموضوع ده كده وهنحاول نبحث مع بعض
علي باقي الإجابة  
لكن مش تقول له  
افهم بقي يا أخي  
انتا إيه  
ما بتفهمش  
ولو بالتلميح مش اللفظ  
-  
وإنتا  
ما تسيبش حدّ يعاملك كده  
اطلبوا الحاجات بعزّة الأنفس فعند الله قضاؤها  
ومن يهن يسهل الهوان عليه  
-  
آخر حاجة أحبّ أقولها  
إنّ التعليقات دي مش بسّ علي موضوع الفتيس او الجيربوكس
الأوتوماتيك  
أنا بجمّع في النقاط دي من زمان من خلال مشاركات السادة
الاعضاء  
بسّ موضوع الجيربوكس الأوتوماتيك هوّا اللي استفزني أكتب
الموضوع ده  
أقصد إنّ الكلام ده مش موجّه للسادة الاعضاء المحترمين اللي
كانوا بيردّوا عليّا في الموضوع  
لأ  
إطلاقا  
وأحمل لهم كلّ تقدير واحترام  
وفعلا أنا كنت مش فاهم الجيربوكس الأوتوماتيك  
وفعلا همّا فهّموني  
وإن كنت لسّه مش راضي عن مستوي فهمي ليه  
لكن هما نقلوني من نسبة 50 ف الميّه مثلا لنسبة 90 ف
الميّه  
فالكلام مش ليهم إطلاقا  
وأيّ تشابه بين أحداث البوست وأحداث أخري حقيقيّة  
أنا غير مسؤول عنّه  
خذوا الكلام علي عمومه وإطلاقه  
-  
نقطة أخيرة  
لا أريد أن يشعر أحد أنّني اتعامل مع الأعضاء من منطلق
الأستاذ  
أنا أتعامل من منطلق الأدمن  
المسؤول عن تنظيم النقاش  
يعني لازم تلاقي تدخّلات في وقت ما كنت انتا عاوز تقول حاجة
وانا قلت لك استنّي واسمع زميلك  
او مسحت لك كومنت  
او ما قبلتش لك موضوع  
مش لأنّ انا أكبر منّك ولا أحسن منّك  
الجروب عليها ناس مهندسين ودكاترة في كليّات هندسة ومعيدين
وأصحاب مصانع وعموما ناس أكبر منّي في السن  
لكن الظروف خلّت واحد ما بقي أدمن  
خلاص  
كلّنا بنتقبل منه إدارة النقاش  
أرجو بس ما يكونش حدّ زعلان منّي  
والرسائل موجودة وهكون سعيد لمّا تكلّمني في حاجة زعلتك
منّي  
لكن تزعل وتسكت ده مش صحّ  
كلّمني  
فهّمني  
مع احترامي للجميع  
وعذرا للإطالة  
أحبّكم جميعا
