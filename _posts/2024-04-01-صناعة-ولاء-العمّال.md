---
layout: post
title: "صناعة ولاء العمّال"
date:   2024-04-10T00:00:01+03:00
author: "mahmoud"
category: "إدارة الشركات"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUFaFj48-wK9EDOHEEBxygskLOm6xVdLO_PVnAHn5z8GtqQDb4cS-szdbPGp-xYjdLuoWLvAeR-yn1Rpp1Oaz-wmG29pv7Qm0IkyPPfdSFTZqrw6BXl6SxL97e5bGuJgP_PJ3pAtaz0kjxF6Os3MBFLHRZgTEh3MlMVvjRjEMbRT6ORio3dKkkydoUBgJma6bs&__tn__=*NK-R)




الحلّ الوحيد للحصول على ولاء العاملين في شركتك

هو إنّك تعمل نسبة من صافي أرباح الشركة للموظّفين

وليكن مثلا 20 %

تسمّيها ( حافز الولاء )

يتمّ توزيعه بشكل ربع سنويّ مثلا




بحيث يتمّ تقسيم الحافز ده على كلّ العاملين في
الشركة

من أوّل مدير الشركة - لغاية الأوفيس بوي

ويكون كلّ واحد عارف نسبته من حافز الولاء ده كام




اقعد مع المحاسب بتاعك وشوف هتعملوها إزّاي

ممكن تقول مثلا قسم الإنتاج له 50 % من حافز الولاء

بتتقسّم كالتالي

قسم التجهيز له 20 %

قسم التصنيع له 60 %

قسم التغليف له 20 %




قسم التغليف ده فيه مشرف و 3 عمّال مثلا

المشرف له 40 %

وكلّ عامل له 20 %




فيبقى العامل في قسم التغليف عارف إنّ له 20 % من أرباح قسم
التغليف

قسم التغليف له 20 % من أرباح قسم الإنتاج

قسم الإنتاج له 50 % من حافز الولاء

حافز الولاء 20 % من صافي أرباح الشركة




يعني العامل في قسم التغليف له 4 من الألف من صافي أرباح
الشركة في ربع السنة

فلو الشركة محقّقة مليون جنيه صافي أرباح في ربع
السنة

يبقى العامل في قسم التغليف له 4 آلاف جنيه حافز ولاء
بياخدهم كلّ 3 شهور بعيدا عن مرتّبه




والله اجتهدتوا وأرباح الشركة بقت اتنين مليون بدل
مليون

يبقى العامل في قسم التغليف هياخد 8 آلاف حافز ولاء بدلا
من 4

والمهندس في قسم التصميم مثلا هياخد 40 ألف بدلا من
20




اتمرقعتوا - يبقى الحافز هيقلّ




نمتوا على بطنكوا خالص - يبقى ليكم مرتّبكم وشكرا
جزيلا




وممكن النسبة دي تتقسم لنسبتين

نصف الحافز يتدفع بشكل ربع سنويّ

والنصف الآخر يتحجز لآخر السنة

فيبقى العامل عارف إنّه آخر السنة هيكون ليه مبلغ كبير يقدر
يعمل بيه مصلحة كبيرة




قرأت ذات مرّة على ما أذكر أنّ سيّدنا عمر رضي الله عنه في
آخر عهده كان عاوز يعطي الناس مرتّباتها بشكل سنويّ

بحيث يقدروا يعملوا حاجة بالمرتّب ده

لكن بتعطيه مرتّبه بشكل شهريّ - بيصرفه - ويفضل محلّك
سر

حبيبي سيّدنا عمر ده !! من أفضل العقليّات الإداريّة في
التاريخ الإسلاميّ - إن لم يكن في التاريخ العالميّ كلّه




فيبقى موضوع الحافز ده مفيد للعامل من أكتر من
ناحية

منها يفكّ له زنقة كلّ 3 شهور

ومنها يساعده كلّ سنة يقدر يعمل حاجة كبيرة

وكذلك العامل يفكّر مرّة واتنين قبل ما يسيب الشركة

لإنّه مش هيلاقي مكان تاني فيه الميزة دي

ومنها يفيد حضرتك كصاحب شركة بردو

لإنّ العامل هيكون حريص على إتمام العمل - بل
وزيادته

ولو لقى زميله بيتكاسل - هيمنعه عن التكاسل - لإنه بتكاسله
ده بيخسّرنا كلّنا




ممكن تشوف الموضوع خيال

لكن

أوّلا /

حابب أقول لك إنّ فيه شركات بتعمل كده




ثانيا /

حابب أقول لك إنّ الموضوع ده موجود في قانون العمل وقانون
الشركات

مش من خيالي يعني




لكن - سيبك من ده كلّه

إحنا لا بتوع قانون يا عمّ ولا بنحبّ نقلّد حدّ

يبقى خد التقيلة بقى




ثالثا /

حابب أقول لك إنّي زمان كنت متخيّل إنّ العمّال عندهم حالة
كسل

لا يا فندم

دلوقتي أنا بدأت أحسّ إنّ العمّال ((( متعمّدين ))) يخسّروا
الشركات !!!

اللي بيحصل ده مش طبيعيّ !!!




أكيد ده مش صحيح - العمّال مش متعمّدين يخسّروا الشركات ولا
حاجة

لكن الأكيد إنّ العمّال وغير العمّال والطلبة في المدارس
والحطّابين في الجبال دلوقتي عندهم حالة كآبة عجيبة

طبعا إنتا عارف ليه وأنا عارف ليه وما فيش داعي ندخل في
تفاصيل

الناس ماشية في الشارع عاملة زيّ المضروبين بالغاز

فيبقى أمّك على أمّ شركتك على أمّ الشغل على أمّ العيشة واللي
عايشينها هنقرف نفسنا في إنتاج وبيع ليه

قال يعني الملاليم اللي بنقبضها آخر الشهر معيّشانا ملوك
قويّ

هتطردنا

ضربوا الأعور على عينه

هتخصم لنا

إيش ياخد الريح م البلاط

اعمل اللي تعمله




فلو إنتا هتعمل أعمى في الظروف دي - يبقى تستاهل اللي يجرى
لك

ولو عاوز تتدارك الموقف - يبقى اقرأ البوست تاني




ولو عاوز تتوسّع أكتر في تصوّر إنفاق أرباح الشركة

فأنا باقترح الآتي




10 % من صافي الأرباح يروح لعمل الخير

30 % للعمّال ( 20 % حافز ولاء - و 10 % تدريب )

60 % لحضرتك ( 40 % نقديّ - و 20 % تكبير لأصول الشركة مثل
شراء المعدّات )




عاوز الأفضل والأفضل !!!

يبقى اقرأ حديث السحابة

[\#نصيحة\_من\_خبير](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWA54hOnwh6lZEK8SDMcx9X9Q_ZOjfgoen_Ul6YZ9NGgvToSLR9WJEjaVvB2bspYivFfZwhvY0Ray_3yd4J3MmUlD5Co8akCxxieVrjL5LGO_9Eouv2V_CHs3bT8VZmG4laTNTlzvBc_4NGsDKt5qNN60upPP6CrahKMzh34DhiOP55cN7iZdQgYU4HFT8GsDk&__tn__=*NK-R)

.

[\#صناعة\_ولاء\_العمال](https://www.facebook.com/hashtag/%D8%B5%D9%86%D8%A7%D8%B9%D8%A9_%D9%88%D9%84%D8%A7%D8%A1_%D8%A7%D9%84%D8%B9%D9%85%D8%A7%D9%84?__eep__=6&__cft__%5b0%5d=AZWA54hOnwh6lZEK8SDMcx9X9Q_ZOjfgoen_Ul6YZ9NGgvToSLR9WJEjaVvB2bspYivFfZwhvY0Ray_3yd4J3MmUlD5Co8akCxxieVrjL5LGO_9Eouv2V_CHs3bT8VZmG4laTNTlzvBc_4NGsDKt5qNN60upPP6CrahKMzh34DhiOP55cN7iZdQgYU4HFT8GsDk&__tn__=*NK-R)

.

الطريقة الوحيدة لصناعة ولاء العمال

هي ربط مصالحهم الشخصية بمصالح الشركة

والطريقة الأبرز لده بتكون ( بالفلوس )

وده من خلال الحوافز كنسبة من أرباح الشركة

.

أنا اقترحت قبل كده صرف ٢٠ ٪ من صافي أرباح الشركة كحوافز
للعاملين بها

لكن خلينا نعمق الموضوع أكتر من كده

من خلال إننا نقسم ال ٢٠ ٪ دي لقسمين

.

١٥ ٪ يتم صرفها شهريا

ويفضل ده يكون في منتصف الشهر

بحيث العامل لو كان خد مرتبه وأوشك يخلصه على منتصف الشهر
. فيلاقي الحافز جاي يسنده لآخر الشهر

.

ال ٥ ٪ الباقيين هتتجمع وتتصرف سنويا

لأسباب

أولا . لو حصل خسائر خلال السنة . فيتم خصم الخسائر دي من
ال ٥ ٪

.

يعني إحنا كنا حاسبين إننا بنكسب كل شهر مليون جنيه

فكسبنا في شهر يناير مثلا مليون جنيه

ووزعنا ٢٠٠ ألف حوافز

.

افرض بعد شهرين تلاتة رجعت لنا مرتجعات من إنتاج شهر يناير
ده

فأصبح ربح شهر يناير ٩٠٠ ألف فقط

فكده المفروض الحافز يبقى ١٨٠ ألف . مش ٢٠٠

.

طيب أنا صرفت ٢٠٠ ألف خلاص . أعمل فيهم إيه

فيبقى العمل إني بوزع ١٥٠ ألف

وآخر السنة أعيد الحسابات . ألاقي كان المفروض أوزع ١٨٠
ألف

يبقى لسه العمال ليهم ٣٠ ألف ياخدوهم

.

السبب التاني لاقتطاع ال ٥ ٪ دي وتأخير صرفها

هو إن العامل يمسك مبلغ كبير سنويا

فممكن يعمل بيه مصلحة

.

وكنت قرأت إن سيدنا عمر رضي الله عنه في آخر عهده كان عاوز
يعطي الأجور بالسنة

ده أفضل للعمال على فكرة . بس حاليا الناس ممكن ما تفهمش
ده

.

أنا حاليا بفكر أعطي المدام مصروف البيت بالسنة

ده أفضل ليها وليا

.

السبب الثالث

هو إن العامل لازم ينتظر لآخر السنة عشان يتصرف له الحافز
ده

فلو عاوز يسيب الشركة دلوقتي . هيفكر

على رأي هاني رمزي في مسرحية وجهة نظر لما قال ( يعني امشي
واسيب لهم عرقي اللي في الصندوق )

.

بالمناسبة

من حكمة الشرع في الطلاق . إنك ما تقدرش تطلق زوجتك في طهر
جامعتها فيه

لازم تنتظرها لحد ما تحيض وتطهر

.

فمن هنا لحد ما تحيض وتطهر . هتكون انتا رجعت عن قرار
الطلاق أصلا

.

فتأخير صرف جزء من الحافز ده هيساعد على تقليل معدل دوران
العمالة

.

أخيرا

هل الكلام ده خيال

يعني شركة إيه اللي هتدفع ٢٠ ٪ من صافي ربحها للعمال دي
؟!

دي الشركة لو لقتنا فلوس هتاخدنا

.

الحقيقة إنه كلام واقعي جدا

وأنا اللي فكرني بيه أصلا هو إني كنت مع رجل أعمال امبارح
. وقال لي إنه بيدفع للعمال ٢٠ ٪ من صافي ربح الشركة شهريا

والكلام خدنا للتفاصيل دي اللي هيا موضوع دفع الحافز في
منتصف الشهر

وتأخير صرف جزء من الحافز

ف
[\#احنا\_ع\_الارض](https://www.facebook.com/hashtag/%D8%A7%D8%AD%D9%86%D8%A7_%D8%B9_%D8%A7%D9%84%D8%A7%D8%B1%D8%B6?__eep__=6&__cft__%5b0%5d=AZWA54hOnwh6lZEK8SDMcx9X9Q_ZOjfgoen_Ul6YZ9NGgvToSLR9WJEjaVvB2bspYivFfZwhvY0Ray_3yd4J3MmUlD5Co8akCxxieVrjL5LGO_9Eouv2V_CHs3bT8VZmG4laTNTlzvBc_4NGsDKt5qNN60upPP6CrahKMzh34DhiOP55cN7iZdQgYU4HFT8GsDk&__tn__=*NK-R)
يعني ومش بنجيب كلام من خيالنا

.

ممكن حضرتك تكون شايف الموضوع كبير

لكن مردوده إن شاء الله لو نفذته هيكون أكبر من حيث
[\#صناعة\_الولاء](https://www.facebook.com/hashtag/%D8%B5%D9%86%D8%A7%D8%B9%D8%A9_%D8%A7%D9%84%D9%88%D9%84%D8%A7%D8%A1?__eep__=6&__cft__%5b0%5d=AZWA54hOnwh6lZEK8SDMcx9X9Q_ZOjfgoen_Ul6YZ9NGgvToSLR9WJEjaVvB2bspYivFfZwhvY0Ray_3yd4J3MmUlD5Co8akCxxieVrjL5LGO_9Eouv2V_CHs3bT8VZmG4laTNTlzvBc_4NGsDKt5qNN60upPP6CrahKMzh34DhiOP55cN7iZdQgYU4HFT8GsDk&__tn__=*NK-R)
لدى العمال

.

ممكن تشوف دا كلام نظري . لكن لما تجرب نار دوران العمالة
وعدم جديتها. هتكتشف إن أي حل يحافظ لك على ولاء العمال هو حل نافع
اقتصاديا في المجمل وعلى المدى الطويل

.

يضاف لذلك وسائل أخرى لصناعة الولاء لدى العمال

مثل وجود تأمين صحي عليهم مثلا

حوافز إضافية في دخلة رمضان والأعياد ودخلة المدارس

في الجيش مثلا كانت بتجيلنا هدايا في ٦ أكتوبر

.

والهدايا التذكارية زي مثلا أجندة أو أدوات مدرسية مكتوب
عليها اسم الشركة

أو ترنجات مكتوب عليها اسم الشركة

كل ده بيعمل رابط بين العامل والشركة

خصوصا لو العامل هيهادي بيها قرايبه . فبيتكون عنده تصور
إن الشركة دي شركته . بياخد منها ويهادي حبايبه

.

حاجات مثلا زي حجز مجاني أو مخفض للمصايف

ممكن شركة تستأجر عمارة في مصيف . وعمال الشركة يتبادلوا
الإقامة في شقق العمارة دي طول الصيف بأسعار مخفضة

الإنتاج الحربي مثلا والمقاولين العرب ليهم عمارات خاصة
بيهم في المصايف

.

وممكن تكون فيه حوافز إضافية كل ٥ أو ١٠ سنوات

شركة العربي مثلا على ما أعلم بتطلع العامل اللي يستمر
معاها ١٠ سنين عمرة مجانا

.

كل دي أدوات تقدر بيها تصنع الولاء لدى العامل

لكن مش مجرد تقول له إنتا ابن الشركة كده وخلاص . ومنتظر
منه يكون عنده ولاء للشركة عشان قلت له كده

دي حنية الوز
