---
layout: post
title: "اكسب جدلا واخسر عميلا.md"
date:   2024-07-21T00:00:01+03:00
author: "Mahmoud"
category: "7 - البيع"
---
فيه قاعدة في البيع بتقول ( اكسب جدلا - واخسر
عميلا )

\-

للأسف معظم الناس ممكن يقاتل من أجل الخسارة !!!

إيه ده - فيه حدّ بيقاتل من أجل الهزيمة ؟!

أنا ما قلتش من أجل الهزيمة - أنا قلت من أجل
الخسارة

هوّا بيقاتل من أجل النصر طبعا - وبينتصر - لكن النصر ده هو
الخسارة

\-

لمّا تدخل مع طرف آخر في جدال - نهايته إنّك لمّا هتنتصر
عليه - هتبوظ البيعة - يبقى مين الخسران ؟!!!

حتّى لو عاوز توصّل معلومة للطرف الآخر - ما توصّلهاش من باب
إنّك أذكى منّه أو أشطر منّه

الطرف الآخر لمّا هتوصل له الرسالة دي - هيكرهك - فمش
هيشتري منّك

فتبقى حضرتك كسبت الجدل - لكن خسرت العميل - ابقى خلّي
الجدل ينفعك بقى - ابقى أكّل عيالك جدل

\-

من أسبوع كنت باتّصل على شركة عشان نشتري منها مستلزمات
إنتاج لأحد المصانع اللي بنعمل لها دراسة

الطرف الآخر لقيته بيقول لي ( صوتك بيقطّع - ابقى اتّصل بيّا
لمّا يبقى عندك شبكة )

\-

طب وعلى إيه ؟!!!

ما فيه عشرين شركة تانية غيرك

كان ممكن يقول لي ( للاسف الشبكة ضعيفة عندي ( عنده هوّا
) - هاتّصل بحضرتك تاني خلال ساعة ) ويرجع يتّصل تاني خلال ساعة

لكن هوّا فضّل إنّه ينتصر في معركة الشبكة !!!

طيّب ابقى خلّي الشبكة تنفعك

\-

فيه شركات كتير بكلّمها أطلب منها الكاتالوج - فيقولوا لي
قول لنا إنتا محتاج إيه واحنا نساعدك

أنا محتاج الكاتالوج

\-

وهنا تبدأ المعركة عند الطرف الآخر - إنّه هيبيع لي من غير
ما يبعت لي الكاتالوج

أصل حضرتك مش هتمشّي كلامك علينا في شغلنا يعني - إنتا تقول
لنا إنتا عاوز إيه وإحنا نقول لك بكام

\-

أو حدّ تاني يشترط إنّي لازم أروح لهم الشركة - ونشوف بقى
كلام مين اللي هيمشي على التاني

\-

الناس دي بتصنع معارك وهميّة - وتنتصر فيها

طيب مبارك عليكم النصر يا جماعة

وانا بالتوازي بكلّم عشرين تلاتين شركة بعتوا كاتالوجاتهم
خلاص

أنا مش داخل المعركة دي من الأساس - لو عاوزين تعتبروا
نفسكوا انتصرتوا فيها - مبارك عليكم النصر

\-

في الوقت اللي حضرتك فيه بتكون صنعت معركة وهميّة وانتصرت
فيها - العميل هيكون بيشوف حدّ غيرك يشتري منّه

المنتصر الحقيقيّ هوّا الحدّ التاني اللي قال للعميل أوامرك
يا فندم - عاوز كاتالوج - خد كاتالوج - عاوز عرض سعر - خد عرض سعر

\-

الحدّ اللي مستعدّ ومجهّز أوراقه ومجهّز إجابات أسئلة
عميله

مش الحدّ اللي قاعد يقول يا ترى المعركة جايّة منين المرّة
دي - ويا ترى هننتصر فيها إزّاي

ومجرّد ما العميل يتكلّم - يبتدي يسنّ له سنانه ويردّ على
العميل الكلمة بكلمة والنكتة بنكتة والإفّيه بإفّيه

المهمّ الكلام يقفل عنده هوّا - المهمّ يقفل عالي - ويخلّص
المعركة وهوّا راكب الكلام
