---
layout: post
title: "72 - فوائد الأزمة.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
فوائد الأزمة

.

ينفع نستفيد من الأزمة ؟!

أماااااااااال

إزاي

إنتا مش سألت . أجاوب حضرتك

.

لكن الأول خلينا نسأل

إحنا أصلا في أزمة ؟!

.

شوف حضرتك

اللي احنا فيه دا تقدر تسميه ( انكماش )

مش أزمة

.

الأزمة هي الكساد

لكن اللي احنا فيه هو مجرد انكماش

.

يعني لو حضرتك كنت بتنزل محل الملابس تشتري لولادك هدوم
مثلا

وكنت بتشوف في المحل ١٠ زباين

فبقيت بتشوف زبون أو اتنين . ف دا كساد

.

لكن لو بقيت بتشوف ٩ أو ٨ زباين

فده مجرد انكماش . مش أزمة

.

هوا يبقى أزمة للي كان بيتمرقع وقت الرخاء

فييجي وقت الأزمة زباينه كلها تسيبه

.

أصلها مش هتبقى مخنقة عليا من ناحية

واجيلك المحل تقرفني من ناحية

.

لكن لو كنت بجيلك المحل تقابلني كويس

وكنت بتقدم لي خدمة عملاء كويسة

وخدمة ما بعد البيع ممتازة

فعادي أجيلك وقت الأزمة بردو

.

الأزمة بتبقى أزمة على اللي كان شغال في المضروب

وزباينه بتروح له فقط عشان سعره رخيص . ما عندوش ميزة
تانية

.

فدي زباين واقعة أساسا في وقت الرخاء

فوقت ما تحصل الأزمة هيفلسوا

فمش هيروحوا ليه ولا لغيره

.

والزبون الجديد هو زبون كان بياخد آجل من حد تاني . والحد
التاني زهق منه . فجايلك انتا ياخد منك آجل دلوقتي

قال يعني هيا ناقصاه

.

ما قلنا لك وقت الرخاء اشتغل كويس . واشتغل في منتجات
نضيفة . جاي تصرخ دلوقتي

.

اللي شغال كويس وقت ما تحصل الأزمة . والقوة الشرائية
تنخفض من ١٠٠ ل ٩٠ أو ٨٠

هيفضل هوا يبيع نفس البيع

لإن ال ١٠ أو ٢٠ نقطة انخفاض دول هيضربوا اللي كان بيتمرقع
وقت الرخاء . لكن المحترم هيكمل عادي

.

بل بالعكس . دا هيستفيد من الأزمة !!!

إزاي ؟!

نرجع بقى للموضوع الأصلي

[<u>\#كيف_نستفيد_من_الأزمة</u>](https://www.facebook.com/hashtag/%D9%83%D9%8A%D9%81_%D9%86%D8%B3%D8%AA%D9%81%D9%8A%D8%AF_%D9%85%D9%86_%D8%A7%D9%84%D8%A3%D8%B2%D9%85%D8%A9?__eep__=6&__cft__%5b0%5d=AZX14xvSShY8-27LH1fTNxcTYaeGaHsFXwfdyILzQjLMYUdNfzvZg1-MnW7VbL_35svCGyR1g6ZL1J0cPoL2nJ_6JMCdgyiY_I9TfLno0nx0g9sQ4lzo6MJrF0zWXuhXJCTfmkhj39nw14FuZez7nJ2oK1qZSB56Xis_Rc6iImReZN5oeH0_pRYCX7YrJo7Ni1w&__tn__=*NK-R)
؟!

.

شوف حضرتك

.

أولا

الأزمة هتضغط عليك وعلى المنافسين

فلو احنا ٢٠ منافس

فينا ١٠ هيخرجوا من السوق وقت الأزمة

فالسوق اللي كان بيتقسم على ٢٠

هيتقسم وقت الأزمة على ١٠

فتلاقي مبيعاتك بتزيد وقت الأزمة

لإن فيه زباين من اللي جايين لك جداد دول . هما زباين
منافس قفل

.

وبعد الأزمة لما حجم السوق نفسه يرجع يزيد

هيتقسم على ١٠ بردو

أو ١٢ يا سيدي

باعتبار إن ٢ من اللي قفلوا هيرجعوا يشتغلوا تاني

.

وحتى اللي قفل ورجع فتح دا صعب يرجع له نفس زباينه
تاني

لإنهم هيخافوا يقفل تاني . يعني ثقتهم فيه هتتضرب

.

أذكر يوم كنت رايح اشتري بدلة من محل عندنا في المنصورة
يوم الجمعة

المحل دا شركة وموظفين . يعني بيقفل يوم الجمعة

قمت داخل المحل اللي جنبه . وبقيت زبونه

.

هنا المحل التاني استفاد من قفلة المحل الأولاني

عشان كده بنقول لك من جاور السعيد يسعد . وأحسن مكان تبيع
فيه الميه . هوا حارة السقايين

.

أذكر مرة رحنا مطعم مشهور . ما لقيناش مكان . نزلنا
اتمشينا شوية . بعد المطعم دا بنمرتين . لقينا مطعم تاني . دخلناه . لقيناه
أفضل من المطعم الأول . فبقينا زباين المطعم التاني !!

.

فضغط السوق . اللي هيخلي ناس تقفل . هو ميزة أصلا
لحضرتك

.

ثانيا

الأزمة بتعطيك فرصة لدراسة السوق

بتعرف مين مورد قوي . اللي ما قفلش

ومين المورد الفستك

الشدة تسلم عشان بتبين الراجل

.

بتعرف مين اللي بيلتزم بكلمته

لكن وقت الرخاء كله زي بعضه . كله بيلتزم لإن الالتزام مش
هيخسره حاجة

اللي يفرزك هو الموقف اللي هتخسر فيه لو التزمت

لولا المشقة ساد الناس كلهم . الجود يفقر والإقدام
قتال

.

فالصعوبات اللي بتواجه الشركات . بتفرزها

وانتا قاعد تتفرج على العرض المفتوح للفرز ده

.

فدي دراسة سوق مجانية لحضرتك

.

قال الإمام الشافعي رحمه الله

جزى الله الشدائد كل خير . وإن كانت تغصصني بريقي

وما شكري لها حمدا ولكن . عرفت بها عدوي من صديقي

.

ثالثا

الأزمة لما بتضغط على السوق من ناحية

السوق بيبظ من الناحية التانية

هههههههه

.

فتظهر ( فرص الأزمات )

.

أذكر قعدت مع صاحب مصنع بعد الكورونا

قال لي أنا عملت أحلى شغل في زمن الكورونا

لإنه كان بيصنع حاجة مرتبطة بالديليفري

.

ففي الوقت اللي الكورونا كانت بتضغط على السوق من ناحية .
كانت بتفتح مساحة تانية ل ( أثرياء الحروب )

.

لعلك تكون واحد منهم

أو لعلك ( ودا الأهم ) تقدر ( تبحث ) فتلاقي مساحة مستخبية
في السوق هنا ولا هناك تقدر تستغلها كمساحة فريدة ليك تفيدك وسط
الأزمة

.

رابعا

الأزمة هتضطرك تعمل اللي كنت المفروض تعمله من زمان

.

من أسبوع كنت في جلسة استشارية مع أحد أصحاب
المصانع

الراجل دا بيبيع ل ٨٠ ٪ من السوق بتاعه

وفيه ٢٠ ٪ من السوق كان مكسل يبحث عنهم أصلا ويجيب
بياناتهم

.

دلوقتي في ظل الأزمة بدأ يبحث عن بيانات الناس دي
ويكلمهم

.

فهنا الأزمة فادتك إنها خلتك تعمل اللي كان المفروض تعمله
وقت الرخاء أصلا !!

إنتا كان واجبك تبحث عن ال ٢٠ ٪ من السوق دا وتستهدفه
بالتسويق وقت الرخاء أصلا

لكن الدنيا كانت طراوة . فكان ايه اللي يغصبك تبحث يعني
؟!

.

دلوقتي لما حصلت الأزمة . الأزمة فادتك إنها خلتك تعمل
الواجب اللي كنت المفروض تعمله من زمان

.

فيه مستوردين خدوا قرار التصنيع من ١٠ سنين . ومن ساعتها
بيقدموا رجل ويأخروا رجل

دلوقتي الأزمة دخلتهم الصناعة غصب عنهم

القرار اللي خدوه من ١٠ سنين وما نفذوهوش . بينفذوه دلوقتي
. والفضل لمين ؟! للأزمة

.

بيعملوا مصانع وقت الأزمة ؟!

أيوه

.

السوق لما هيفتح . مش هيستناك تعمل المصنع

السوق هيقول أنا جعااااان

أول واحد هيحط قدامه أكل . هياكله

.

السوق لو لقى واحد معاه طبق أكل . وواحد لسه قايم يطبخ .
مش هيستني اللي لسه هيطبخ

.

قبل الرماء تملأ الكنائن

وأن ترد الماء بماء أكيس

.

يعني مش هنروح نصطاد . ووقت ما تشوف غزالة تفكر تملأ
الكنانة بالسهام

املأ الكنانة بالسهام قبل ما تطلع للصيد

.

ولو رايح تملأ قربة بماء . خد معاك قربة تانية فيها
ماء

لعلك تروح عند البركة تلاقيها جفت . فتموت من العطش وإنتا
راجع !!

ف أن ترد الماء بماء أكيس

.

مش هنستنى لما الأزمة تخلص عشان نصنع

.

ولا هنتوقع إن الأزمة تعدي علينا والمخزون اللي عندنا
مكفينا . ممكن المخزون يخلص قبل ما الأزمة تخلص . ونبقى وردنا الماء بلا
ماء . فنموت من العطش في طريق العودة

.

خامسا وأخيرا

الأزمة فرصة الصياد

.

في الوقت اللي الناس فيه بتقفل

هيبيعوا مكن بنصف سعره

هيسيبوا مصانع ومخازن . فتتعرض للإيجار . ناس تانية تسيب .
فالمعروض يزيد . فالسعر ينزل

تجار الخامات عندهم مخزون مش لاقيين حد يشتريه .
فيرخص

حتى المنافس اللي بيحرق بضاعة منتج تام . لو نفسك طويل
اشتريها منه . وبيعها بسعرها الطبيعي

حتى الموظفين !!

هتلاقي مدير مبيعات شاطر شركته قفلت . اصطاده

.

وتقول لي الأزمة ليها فوايد ؟!

أماااااااااال

.

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZX14xvSShY8-27LH1fTNxcTYaeGaHsFXwfdyILzQjLMYUdNfzvZg1-MnW7VbL_35svCGyR1g6ZL1J0cPoL2nJ_6JMCdgyiY_I9TfLno0nx0g9sQ4lzo6MJrF0zWXuhXJCTfmkhj39nw14FuZez7nJ2oK1qZSB56Xis_Rc6iImReZN5oeH0_pRYCX7YrJo7Ni1w&__tn__=*NK-R)
