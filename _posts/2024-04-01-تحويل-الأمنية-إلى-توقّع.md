---
layout: post
title: "تحويل الأمنية إلى توقّع"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


[<u>\#علم\_نفس\_البيزنس</u>](https://www.facebook.com/hashtag/%D8%B9%D9%84%D9%85_%D9%86%D9%81%D8%B3_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZVmks1eoItTK4JZv_FeVkQcPnXN93wHhpr6yJF31s7ff-3jGN8MabKCq_am54mCZoHS8u21xlWkmwXrQWZYf0meCJftyoaIPdMY-bhUQjTtBNfJk_XRd4CDrBtYM96eJdrRQLy_0QS_hEDFgSSZ9bRBjf_3K5-tSHBK4yLtOJa2DvUi86pGWEu3_e7T50Naj54&__tn__=*NK-R)

\-

تحويل الأمنية إلى توقّع

\-

فيه كارثة بتواجه المقبلين على البيزنس ( وخصوصا الشباب
) - وهي كارثة ( تحويل الأمنية إلى توقّع )

\-

يعني تسأله ليه حضرتك عاوز تعمل مشروع كذا

يقول لك عشان ده مشروع عليه طلب كبير

تفكّر مع نفسك فين الطلب الكبير ده ؟!

ما فيش

\-

فتسأله - فين الطلب الكبير ده ؟!

فيقول لك ازّاي بقى - إنظر حولك - دا كلّ الناس محتاجة
المنتج ده

\-

يا فندم - الناس محتاجة المنتج - ولّا ترغب فيه - ولّا
طالباه ؟!!

\-

ترغب فيه - يعني مجرّد رغبة

زيّ ما انا وانتا نفسنا نصيّف في الساحل السنة دي

لو ما صيّفناش - مش هيحصل حاجة - لكن لو صيّفنا
هنتبسط

دي اسمها رغبة - want

\-

الناس محتاجة المنتج - يعني هتحصل لهم مشكلة لو ما حصلوش
عليه

زيّ الأكل والشرب واللبس والسكن والدواء إلخّ

دا إسمه احتياج - need

\-

الناس طالبة المنتج - يعني الناس محتاجة المنتج - وقادرة
وموافقة تدفع ثمنه

ده إسمه طلب - demand

\-

فحضرتك فين في دول

\-

الحقيقة إنّ حضرتك مالكش أيّ علاقة بدول

حضرتك عندك حلم

حلم ولّا هدف ولّا وهم

\-

تاني - هتدخّلنا في متاهات تاني ؟!

يا سيدي عادي - ما انتا أساسا في متاهة - زعلان من اللي
بيدخّلك في متاهة عشان يطلّعك من متاهتك

\-

الوهم هو تمنّي حدوث شيء مستحيل

زيّ إنّ حضرتي عندي 34 سنة دلوقتي ويبقى عندي حلم إنّي أكون
رائد فضاء مثلا

دا عشان يحصل محتاج تجهيز المفروض يكون بدأ من 24
سنة

\-

الحلم هو تمنّي حدوث شيء ممكن

زيّ إنّي أحلم اسوق طيّارة - ده عادي جدّا

\-

الهدف بقى هو حلم - مضاف إليه العمل لتحقيقه

\-

فحضرتك عشان يبقى عندك هدف - المفروض يكون عندك حلم

وعشان الحلم يبقى حلم أصلا - المفروض ما يبقاش وهم

وعشان ما يبقاش وهم - المفروض يكون قابل للتحقيق

وعشان مشروع حضرتك يكون قابل للتحقيق - يبقى لازم كان يكون
فيه طلب

وطلب يعني احتياج من الناس للمنتج بتاعك - مضاف إليه
قدرتهم وموافقتهم لدفع فلوس فيه

\-

حضرتك بقى تجاوزت كلّ ده - وحوّلت أمنية حضرتك دي
لواقع !

واعتبرت بينك وبين نفسك كده إنّ الطلب موجود

وده سببه في الأساس مشكلة نفسيّة

إنّ حضرتك بقيت أسير أمنيتك - وانتا عارف إنّ الأمنية دي
عشان تحصل محتاجة طلب من الناس

فقمت افترضت بينك وبين نفسك إنّ طلب الناس موجود

وده اللي انا بسمّيه (
[<u>\#تحويل\_الأمنية\_لتوقّع</u>](https://www.facebook.com/hashtag/%D8%AA%D8%AD%D9%88%D9%8A%D9%84_%D8%A7%D9%84%D8%A3%D9%85%D9%86%D9%8A%D8%A9_%D9%84%D8%AA%D9%88%D9%82%D9%91%D8%B9?__eep__=6&__cft__%5b0%5d=AZVmks1eoItTK4JZv_FeVkQcPnXN93wHhpr6yJF31s7ff-3jGN8MabKCq_am54mCZoHS8u21xlWkmwXrQWZYf0meCJftyoaIPdMY-bhUQjTtBNfJk_XRd4CDrBtYM96eJdrRQLy_0QS_hEDFgSSZ9bRBjf_3K5-tSHBK4yLtOJa2DvUi86pGWEu3_e7T50Naj54&__tn__=*NK-R)
)

\-

فيه مثال شهير على الموضوع ده

ألا وهو إنّ قرية اتبني قبلها سدّ حجز المياه بشكل
كبير

فأصبح انهيار السدّ ده يساوي مسح القرية دي من
الوجود

فسألوا أهل القرية عن متانة السدّ

فكلّ أهل القرية أكّدوا إنّ السدّ ده متين جدّا - ومستحيل
ينهار

\-

الحقيقة إنّ أهل القرية ما شافوش تصميمات السدّ

وحتّى لو شافوها !!

همّا فقط ( بيتمنّوا ) إنّ السدّ ما يقعش

فحوّلوا تمنّيهم لـ ( توقّع ) بإنّ السدّ مستحيل يقع

لكن الحقيقة إيه ؟!

\-

وهنا تظهر كارثة من أكرث كوارث النفس البشريّة - ألا وهي -
تاتاتاتاتا

لا معلشّ - دي محتاجة ساسبنس شويّة - محتاجة ساسبنس
كتير

.

.

.

.

.

.

.

الكارثة دي اسمها ( الانحياز التأكيديّ )

\-

يعني إيه الانحياز التاكيديّ ؟!

يعني النفس البشريّة لمّا بتكون عاوزة حاجة تحصل - فبتقوم
تنحاز للمعطيات اللي بتؤكّد الحاجة دي فقط عشان تؤكّد حدوثها

\-

يعني مثلا انتا عاوز تصيّف في جمصة - والمدام عاوزة تصيّف في
راس البرّ

فتبدأ انتا تذكر فقط مميّزات جمصة وعيوب راس البرّ

وتبدأ المدام تذكر فقط مميّزات راس البرّ وعيوب جمصة

كده حضرتك والمدام انتوا الاتنين واقعين تحت تأثير
الانحياز التأكيديّ

\-

بالمناسبة - الموضوع ده يفرق عن الضلال

يعني انتا والمدام لو قاصدين اللي بتعملوه - فانتوا كده
انتوا الاتنين ضلاليّة

\-

لكن أنا أقصد إنّك تكون بتتكلّم من قلبك فعلا - والمدام
بتتكلّم من قلبها فعلا - وكلّ واحد فيكم بيتكلّم بصدق في اللي بيقوله

لكن اللي حصل ليه إنّ عقله منحاز لفكرة - فبيجيب الدلائل
اللي تؤكّدها فقط - ويتعامى عن الدلائل المعاكسة لفكرته

ده كده اسمه انحياز تأكيديّ

\-

فيه حاجة بنت عمّ الانحياز التأكيديّ اسمها ( الملاحظة
الانتقائيّة )

\-

يعني انتا عاوز تشتري عربيّة لانوس مثلا - فتكتشف فجأة إنّ
الشارع اتملى عربيّات لانوس

هوّا ما اتملاش ولا حاجة - هوّا كان فيه 1000 عربيّة - منهم
100 عربيّة لانوس - بسّ انتا ما كنتش منتبه ليهم - ولا لغيرهم

\-

لمّا فكّرت تشتري اللانوس - عقلك بقى مركّز مع اللانوس - فبقى
كلّ ما يشوفها يبصّ عليها - لحدّ ما بقيت حاسس إنّ فيه ماسورة لانوس ضربت في
الشارع

\-

ونسألك - تقول أنا باتكلّم بالدليل وبالمنطق - تعالى نعدّ -
دول 100 عربيّة لانوس ولّا لأ

آه فعلا - دول 100 عربيّة لانوس - بسّ ما خدتش بالك إنّ فيه
300 عربيّة فيرنا ؟!

لأ

هوّا ما خدش باله - لإنّ عقله ( مش عاوز ) ياخد باله

هوّا عقله كان ( عاوز ) ياخد باله من اللانوس فقط

\-

فـ ( الملاحظة الانتقائيّة ) - هي فرع من ( الانحياز
التأكيديّ )

حضرتك عاوز تنحاز لرأي معيّن - فبتشوف فقط الدلائل اللي
تؤكّد الرأي ده

\-

مش كتير بتيجي عينك في عين بنت وهيّا بتبصّ لك وهيّا سهتانة
وعنيها كلّها حبّ

ولا حبّ ولا حاجة - اتنيّل

تلاقيها بتكلّم صاحبتها في التليفون وقالت لها حاجة
ضحّكتها

وعقلك المريض عمل لك قصّة فاضية في خيالك

\-

آهي دي ملاحظة انتقائيّة على انحياز تأكيديّ على فراغ عاطفيّ
على تخلّف عقليّ

يا مراهق يا اهبل

\-

نرجع للّي كان عاوز يعمل مشروع شباشب من ورق شجر الموز
مثلا

هتلاقيه ملاحظ إنّ فيه مزارع موز كتير جدّا في مصر

وهتلاقيه حاسس إنّ الناس محتاجة تلبس شبشب من ورق شجر
الموز

\-

طيّب جبت ده منين ؟!

هيقول لك الناس محتاجة المنتج ده

\-

هوّا اللي حصل إنّه هوّا يتمنّى إنّ الناس تكون محتاجة المنتج
ده - وبناءا عليه فهوّا ( بيتوقّع ) إنّ الناس تكون محتاجة المنتج ده

وما بيلاقيش دليل - فيقوم يقول لعقله الحقني أبوس إيدك لو
كان ليك إيد

\-

فعقله يقول له لأ دا مش شغلي أنا - دا شغل العقل
الباطن

فياخده ويروح لعقله الباطن - فعقله الباطن يقول له آسلام
آكينج - إنتا جيت في جمل

خد عندك دلائل للصبح على الفكرة بتاعتك

\-

ويقوم عقله الباطن فاتح له جرادل الانحياز التأكيديّ
وبرطمانات الملاحظة الانتقائيّة - ويغرف له أدلّة وبراهين على رأيه

\-

طيّب والحلّ ؟!

الحلّ ببساطة هو ( استشير خبير )

\-

ما تسألش حدّ عادي

الحدّ العادي ده يا إمّا يكون عمّ ضياء في نفسه - وشايف كلّ
حاجة سودة - فهيسوّدها في وشّك

كلّه رايح

\-

يا إمّا يكون حدّ بيحبّك - فهيعوم على عومك - وهيعمل لك البحر
طحينة

إسأل والدتك كده - هتغرّقك

الحاجّة بتحبّك بسّ

\-

يا إمّا حدّ بيكرهك أو بيحقد عليك - فهيعطّل لك
الموضوع

\-

يا إمّأ حدّ خبيث واهبل - فهيخلّيك تصرف نظر عن الخازوق ده
عشان ياخده هوّا لنفسه

\-

يا إمّا حدّ خبير في المجال - ومطّلع فعلا - ومحايد - ولا هوّا
متشائم ولا متفائل

هوّا بيحسب الأمور بالعقل

\-

بالمناسبة - حتّى لو انتا الشخص ده - ما تاخدش رأي
نفسك

لسبب بسيط - إنّك حتّى لو كنت خبير - فانتا عندك العاطفة
لنفسك

\-

يعني !!

لو انتا أشطر جرّاح في المستشفى - ولا قدّر الله ابنك محتاج
يعمل عمليّة الزايدة

هتعمل إيه ؟!

\-

هتروح لطيب تاني يعملها له

لإنّ ده ابنك - ما تضمنش عاطفتك ناحيته تعمل فيك إيه وانتا
في العمليّة

\-

بنفس القياس - حتّى لو انتا خبير في مجالك - فانتا محتاج
شخص ( غير متعاطف )

والشخص غير المتعاطف ده محتاج يجمّع المقدّمات

ومحتاج يفكّر فيها تفكير منطقيّ

عشان يطلع لك بنتائج صحيحة
