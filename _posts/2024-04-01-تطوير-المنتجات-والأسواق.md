---
layout: post
title: "تطوير المنتجات والأسواق"
date:   2024-04-10T00:00:01+03:00
author: "mahmoud"
category: "مفاهيم مهمّة في البيزنس"
tag: "مفاهيم مهمّة في البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)




[<u>\#مصفوفة\_أنسوف</u>](https://www.facebook.com/hashtag/%D9%85%D8%B5%D9%81%D9%88%D9%81%D8%A9_%D8%A3%D9%86%D8%B3%D9%88%D9%81?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)




مصفوفة أنسوف دي بتقول لحضرتك - إنّك عندك 4 احتمالات في
حالة إنّك عاوز تطوّر شركتك

اتنين منهم هيكونوا بتطوير منتجك من غير ما تخرج من
مجالك - واتنين منهم هيكونوا بإنّك تاخد نفس منتجك تروح بيه لمجالات
أخرى




الاحتمالات هي /

1 - هتشتغل بنفس منتجك - في نفس مجالك - لكن هتحاول توسّع
حجم مبيعاتك من نفس المنتج داخل نفس السوق

2 - هتحاول اجتذاب عملاء جداد من نفس مجالك من خلال تقديم
منتجات ( أو خدمات جديدة )

3 - هتاخد نفس منتجك - وتحاول تبيعه في مجالات مختلفة عن
مجال عملك

4 - هتعمل منتج جديد - وتحاول تبيعه في سوق جديد بالنسبة
لك




كأمثلة /

خلّينا ناخد مثال ثابت - ونحاول نشوف ال 4 استراتيجيّات
هيتطبّقوا ازّاي عليه




حضرتك مثلا عندك مطعم بيتزا - نسبة إشغال الكراسي في
المطعم بتكون دايما ما بين 70 إلى 80 % - وبتفكّر تكسب أكتر




[<u>\#الاحتمال\_الأوّل</u>](https://www.facebook.com/hashtag/%D8%A7%D9%84%D8%A7%D8%AD%D8%AA%D9%85%D8%A7%D9%84_%D8%A7%D9%84%D8%A3%D9%88%D9%91%D9%84?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)
/




هتشتغل بنفس منتجك - في نفس مجالك - لكن هتحاول توسّع حجم
مبيعاتك من نفس المنتج داخل نفس السوق




يعني كحلول ممكن تفكّر في الآتي




1 - إزّاي تخلّي نسبة إشغال المطعم توصل ل 90 % فيما فوق -
فحضرتك مش هتعمل حاجة جديدة - هوّا نفس المطعم ونفس العملاء - لكن حضرتك
هتصرف أكتر على الإعلانات مثلا




2 - إنّ حضرتك تجتهد في التسويق أكتر - فتدخّل خدمة
الديليفري مثلا - فأصبح المطعم مشغول طول الوقت بنسبة 90 % - وحضرتك عندك
مبيعات زيادة بنسبة 50 % فوق ال 90 % دي جايّه من مبيعات الديليفري




3 - حضرتك هتزوّد عدد الترابيزات في المطعم - وتبدأ تزوّد
عملاء المطعم أكتر وأكتر




4 - حضرتك هتفتح فرع جديد في مدينتك - وبعدها تفتح فروع
تانية في المدن المجاورة - كلّ ده والمطعم بيقدّم نفس النوع من الأكل




5 - حضرتك هتعمل بيتزا لشرايح مختلفة

يعني كنت متخصّص في البيتزا الاقتصاديّة متوسّطة السعر -
فهتفكّر تستهدف شريحة أعلى من عملاء البيتزا - أو أقلّ




وعادة ده ممكن يحصل من خلال تقديم براندات جديدة مملوكة
لنفس الشركة

يعني هتعمل محلّ بيتزا بيقدّم بيتزا فاخرة - لكن باسم جديد -
وفي مكان راقي مناسب لتوافر الطبقة دي من المجتمع اللي مستعدّة تشتري
البيتزا دي بالسعر ده




6 - حضرتك هتحوّل منتجات مطعمك لمنتجات قياسيّة - ممكن بيعها
في السوبر ماركت

يعني مثلا كنت بتعمل بيتزا - فتعمل منها بيتزا جاهزة -
ممكن ستّ البيت تشتريها من السوبر ماركت وتحطّها في الميكروويف تجهز وبقت
غدا




7 - حضرتك هتعمل نشاط كاترنج - يعني تقديم وجبات جاهزة
للشركات - الوجبات دي هيّا هيّا الوجبات اللي انتا بتقدّمها في مطعمك




8 - حضرتك هتفكّر تصدّر منتجاتك القياسيّة - البيتزا الجاهزة
دي هتفكّر تصدّرها




كلّ ده بيحصل من غير ما تغيّر منتجك - ولا تغيّر سوقك (
عملائك يعني )

همّا همّا عملائك همّا الناس اللي عاوزة تاكل - ما رحناش لحدّ
عاوز يسشور شعره مثلا




[<u>\#الاحتمال\_الثاني</u>](https://www.facebook.com/hashtag/%D8%A7%D9%84%D8%A7%D8%AD%D8%AA%D9%85%D8%A7%D9%84_%D8%A7%D9%84%D8%AB%D8%A7%D9%86%D9%8A?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)
/




هتحاول اجتذاب عملاء جداد من نفس مجالك من خلال تقديم
منتجات ( أو خدمات جديدة )




يعني بدل ما كان مطعم بيتزا - بقى مطعم - وبسّ كده

يعني بقيت ممكن تاكل فيه مشاوي مثلا

أو بقى مطعم وكافيه - يعني بقيت ممكن تدخل تطلب
مشروب




وبالمناسبة - دا أكتر حلّ الناس بتميل ليه مش عارف
ليه !!

ممكن لسهولته - يعني انتا مش هتتعب كتير لو خلّيت نفس
المطعم يطلّع أصناف أكل مختلفة

أو لو هتضيف حدّ بيعمل مشروبات




لكن عادة سهولة الحلّ دي بتكون نذير شؤم !!

أصل الحلّ السهل ده - غالبا بيكون سهل ( ظاهريّا ) لكنّه من
جوّاه بيحمل عوامل خطر كتير ( لكنّها غير ظاهرة )




زيّ إنّه مثلا جودة الأكل في النوعين هتقلّ




أو إنّ العملاء الأصليّين نفسهم هيقلّوا

فيه عملاء بتشمئزّ لمّا تلاقي مكان متعوّدين ياكلوا فيه حاجة
معيّنة - بقى فاتح في أكتر من حاجة

والاشمئزاز ده سببه بيكون توقّعهم إنّ جودة منتجهم اللي همّا
متعوّدين عليه هتقلّ لا محالة




أو إنّ نوع معيّن يضرب نوع تاني

من النادر مثلا - وشبه المستحيل - إنّ مطعم يعمل مأكولات
بحريّة - ومشاوي - في نفس الوقت




فيه مشكلة تانية هنا - ألا وهي - إنّه منتج بيداري على
مشكلة منتج تاني !!




يعني مثلا إحنا عاملين أكل ومشروبات - والمشروبات شغّالة
كويّس - لكن الأكل فيه مشكلة

الأكل لوحده كان بيجيب مثلا 80 جنيه - دخلت المشروبات بقت
بتجيب 40 جنيه

الأكل جودته نزلت - وبقى بيجيب 70 جنيه

لكن مبيعاتنا زادت من 80 جنيه ل 110 جنيه - فكده احنا
تمام !!




بينما مع الوقت مبيعات الأكل هتنزل - والمشروبات مبيعاتها
مش هتزيد !!! فحتّى مش هنقدر نجيب ال 80 اللي كانوا بييجوا في الأوّل




لكن لو حضرتك كنت شغّال على الأكل فقط - ونزل من 80 ل 70 -
حضرتك هتلاحظ ده في ثانية




[<u>\#الاحتمال\_الثالث</u>](https://www.facebook.com/hashtag/%D8%A7%D9%84%D8%A7%D8%AD%D8%AA%D9%85%D8%A7%D9%84_%D8%A7%D9%84%D8%AB%D8%A7%D9%84%D8%AB?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)
/




هتاخد نفس منتجك - وتحاول تبيعه في مجالات مختلفة عن مجال
عملك




زيّ إنّك تفكّر تفتح فرانشايزات من مطعمك !!

هتقول لي - مش ده تبع النوع الأوّل - دا يفرق إيه عن إنّك
عملت فرع جديد ؟!

أقول لحضرتك لا يا فندم - لا وألف لا




في حالة إنّك فتحت مطعم جديد - فحضرتك ما زلت في مجال
الأكل - هوّا مجال استثمار واحد

حتّى لو فتحت ألف فرع - في النهاية إنتا عملائك همّا همّا -
سياسة تعاملك هيّا هيّا




لكن - لو فتحت الباب للفرانشايز - فحضرتك كده دخلت مجال
استثمار جديد خالص - إسمه مجال الفرانشايز




عملائك فيه مش جايّين ياكلوا

ولا تعاملك معاهم إنّهم اوّل ما بيجوا لك فرع شركتك عشان
ياخدوا منّك فرانشايز - بتقوم مقدّم لهم منيو !




ولا شكاوى العملاء بتوعك هتبقى عن جودة الأكل

ولا نظام إدارة شركتك هيفكّر في يا ترى الطماطم بكام
النهارده - إنتا هتفكّر في حاجات تانية خالص




ولا خطّتك التسويقيّة هتفكّر فيها تستهدف عملاء الأكل

ولا مكاسبك وخسايرك هتدور في نطاق مكاسب وخساير
المطاعم




ولا كونك شاطر في الأكل هيساعدك في تسويق منتجك
الجديد

وهتبقى محتاج تتعلّم علوم وتكتسب مهارات جديدة عشان تمشي
بيها في المجال الجديد




[<u>\#الاحتمال\_الرابع</u>](https://www.facebook.com/hashtag/%D8%A7%D9%84%D8%A7%D8%AD%D8%AA%D9%85%D8%A7%D9%84_%D8%A7%D9%84%D8%B1%D8%A7%D8%A8%D8%B9?__eep__=6&__cft__%5b0%5d=AZVFNsExnN8l7ZXke8Aeh45OpwxnsQCYxWNO_HnTRXmGK3aWNaVW_CUC-nDvlbhPM7R0QMyqNev3Ggj0-1Ay8R2cHJZhFTpFsrNKE0D6BiCsi7eaUHxHAHtsvYn7E906jXDEUe9xp-4uz9TmKnCUjZNGLT4wRvGL_GVq97GoBbLv-FCytH4ZJlYO68HjFuZojeg&__tn__=*NK-R)
/




هتعمل منتج جديد - وتحاول تبيعه في سوق جديد بالنسبة
لك




حضرتك مثلا هتفكّر تفتح مطعم - الأكل ما بيخسرش

إيه ده ؟! هوّا النشاط القديم كان إنّ احنا عندنا مطعم
أصلا

خلاص - نفكّر نعمل كوافير حريميّ - الحريم ما بتخسّرش -
ههههههههههه




الحقيقة إنّ دا بيكون أحبّ احتمال بييجي على بال
الناس

الناس دايما بيكون عندها اشمئزاز من مجالها - ومش من
مجالها فقط - دا من أيّ منتج في مجالها - أو من أيّ سوق ليه علاقة
بمجالها

فبيكون تفكيرهم دايما طاير على استهداف منتج جديد في سوق
جديد !!




ودا نابع من حاجة بسيطة جدّا - ألا وهي ( إنّك عارف مشاكل
مجالك )




طيّب - كونك تكون عارف مشاكل مجالك - دا شيء جميل

لكن اللي مش جميل - إنّك تتخيّل إنّ المجالات التانية ما فيش
فيها مشاكل - لمجرّد إنّك مش عارف المشاكل دي




مش مصدّقني - هقول لك على تجربة بسيطة جدّا - وعمليّة
جدّا

إسأل الناس من خارج مجالك - عن مشاكل مجالك - وشوف تصوّرهم
عن مجالك ده تعطي له كام %




هتلاقي نفسك معتبر الناس اللي خارج مجالك دول مجانين -
وتقييمك لتصوّرهم عن مجالك لن يتعدّى 25 %




آهو بردو يؤسوفوني أقول لحضرتك إنّ تصوّ حضرتك عن المجالات
الأخرى بردو هو 25 % !!




التنويع ده - اللي هوّا البديل الرابع - بيكون مناسب فقط
للمستثمرين




طب ما انا مستثمر !!

لا يا فندم - حضرتك رجل أعمال - مش مستثمر




المستثمر هوّا اللي عنده بيزنس قدر يوصّله لمرحلة متقدّمة من
الأوتوماتيكيّة - وجاب حدّ قعّده على رأس هرم البيزنس الأوّلانيّ ده - عمله مدير
تنفيذيّ يعني

بينما حضرتك معاك فلوس زيادة - وخايف إنّ مجالك الأوّلاني ده
تحصل له هزّة في يوم من الأيّام - هزّة في المجال كلّه خارجة عن إرادتك
يعني

فقمت رايح تستثمر في مجال تاني تماما - وبفكر إنّك توصّل
الشركة الجديدة إنّها بردو تبقى شغّالة توماتيكي توماتيكي - فتجيب حدّ تقعّده
على راس هرم الشركة التانية - وتروح تعمل الشركة التالتة - وهكذا




وبعد فترة - تكون حضرتك بتدير المديرين دول - مش البزانس
اللي تحتهم

كلّ بيزنس بيديره مديره - لكن حضرتك بتتابعهم كلّهم عن بعد -
وبتتدخّل فقط بالتمويل - وفي القرارات الكبيرة فقط

زيّ إنّ مجال منهم أصلا يكون عاوز يعمل خطوة من الخطوات اللي
فاتوا - عاوز يدخّل منتج جديد - أو يروح بنفس المنتج لسوق جديد




طيّب - خلاصة الموضوع إيه ؟!




خلاصة الموضوع هوّا إنّي أقول لحضرتك - ما تخرجش من المربّع
الأوّل قبل ما تستنفذه تماما

شوف أنا ذكرت لك كام احتمال في البديل الأوّل ؟! ذكرت لك 8
احتمالات !!

تخيّل حضرتك إنّك سهل عليك تسيب ال 8 احتمالات اللي في نفس
مربّعك - وتروح لمربّع تاني خالص !




السبب في ده هو سبب نفسيّ - ألا وهو - إنّ مجالك - وبسبب
عشرتك الطويلة بيه - بيكون ( وجعك ) كتير - فانتا عاوز تخرج منّه !!

فبدل ما تفكّر تكبّره - بتفكّر تغيّره




فيه فرق بين إنّ المجال يكون مقفول أصلا - دا معقول إنّك
تفكّر تنتقل لمربّع تاني

لكن عادة المجال بيكون يسمح - يسمح بإنّك تكبر كتير جوّا نفس
المربّع - بسّ اللي مش سامح هوّا ( نفسيّتك )




واحنا ناس كبيرة وعاقلة - عاقلة دي بأمارة إنّنا نقدر نسيطر
على نفسيّتنا - مش نفسيّتنا هيّا اللي تسيطر علينا




أخيرا /

فيه تكتيكات تانية اسمها تكتيكات التوسّع - غير تكتيكات
التطوير




التوسّع ده يعني مثلا حضرتك عندك مطعم بيتزا - فتفكّر تعمل
مطحن دقيق أو مصنع صلصة - فده اسمه توسّع خلفيّ - إنّك بترجع خطوة للخلف
وتستبدل مورّدك




أو إنّك تكون عملت منتج البيتزا القياسيّة - فتفكّر تعمل
أكشاك لتوزيع المنتجات دي على المستهلكين مباشرة - فتستبدل السوبر ماركت -
تستبدل عملائك يعني - فدا إسمه توسّع أماميّ




لكن المقصود في البوست ده هو تكتيكات تطوير المنتجات
والأسواق




التكتيكات دي زيّ ما قلت أوّل من ذكرها هو الخواجة
أنسوف

لكن النكتة إنّه اتكلّم عن الكلام ده سنة 1960 !!

فأرجوك - ما تخترعش العجلة
