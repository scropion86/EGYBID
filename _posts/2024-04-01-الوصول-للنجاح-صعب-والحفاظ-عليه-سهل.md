---
layout: post
title: "الوصول للنجاح صعب والحفاظ عليه سهل"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


كتبت قبل كده إن الوصول للنجاح صعب

والحفاظ عليه سهل

.

دا عكس الكلمة اللي إنتا بتسمعها طول حياتك

إن النجاح سهل لكن الحفاظ عليه صعب

.

المفاجئة إن دي خرافة من الخرافات

وإن الصح هوا إن ( الوصول للنجاح صعب. والحفاظ عليه
سهل )

.

الوصول للنجاح صعب . لإنك بتكون بتحارب لوحدك

مجرد ما بتنجح . بتلاقي الناجحين بيتلموا حوليك عشان
يكبروا بيك

مش عشان يكبروك . ولكن عشان . يكبروا بيك

.

عمرو دياب هو النموذج الأقوى على ده

.

بعد تجاوز مسألة هل هوا ناجح ولا لأ

هوا ناجح طبعا

النجاح هو تحقيق الهدف

.

تحقيق الهدف الجيد ده اسمه ( الفلاح )

لكن النجاح هو تحقيق الهدف وخلاص . بغض النظر هل الهدف ده
جيد ولا سيء

فعمرو دياب ناجح . ولكنه غير فالح

.

نرجع لموضوع إن الحفاظ على النجاح أسهل من تحقيقه

الحفاظ على النجاح أسهل من تحقيقه . لإنك لما بتنجح .
الناجحين بيتلموا حوليك عشان يكبروا بيك

وأنصاف الناجحين بيتلموا حوليك بردو . عشان ينجحوا
بيك

.

وده بالظبط اللي بيعمله عمرو دياب على مدار ٤٠ سنة

أو خلينا نقول على مدار ٣٠ سنة

.

لإن عمرو دياب في أول ١٠ سنين من حياته الفنية . كان بينجح
نفسه بنفسه . أيام ما كان بيغني للأميبا !!!

\-

أيام ما كانش لاقي حد يلحن له . فاستعار لحن لالالاي
لايلاي من بلده الأم بورسعيد

وعمل عليه أغنية ( أنا اشوف شعورك مفرودين تحت
القمر )

\-

( بالمناسبة . تامر حسني استعار نفس اللحن تاني . وعمل
عليه أغنية قرب حبيبي )

\-

رجع عمرو دياب استعار كلمات أغنية ( بتغني لمين ولمين
ولمين . بتغني لمين يا حمام . ولمين ولمين يا حمام )

.

ورجع تالت استعار طريقة تلحين الشيخ إمام في ( رصيف نمرة
خمسة )

.

كل ده كان عمرو دياب بينجح بنفسه

ما كانش معاه حد ينجحه

لحد ما أثبت نفسه وبقى المغني الرسمي لمصر في بطولة
أفريقيا لما غنى

بالحب اتجمعنا . والدنيا هتسمعنا . والليلة أول
أعيادنا

آدي تاريخ أمجادنا . وادي السمر ولادنا . وادي القاهرة
وادي بلدنا

.

كل ده كان منحنى صعود عمرو دياب

لكن منحنى عمرو دياب ما كانش منحنى جبل . توصل لقمته
وتنزل

لكنه كان منحنى ( هضبة ) . توصل لقمته . وتثبت

.

والثبات ده جه منين ؟!!!

الثبات ده أنا قلت لك في الأول جه منين

بس إننا نسيت

.

الثبات ده جه من إنك لما بتنجح . بيتلم حوليك الناجحين .
عشان يكبروا بيك . وأنصاف الناجحين . عشان ينجحوا بيك

وده ( السر ) في ( استمرار نجاح ) عمرو دياب

.

عمرو دياب استوعب حميد الشاعري

يعني إيه استوعبه ؟! يعني أكله . استحوذ عليه

فأصبحت كل عبقرية حميد الشاعري نهر بيصب في بحر عمرو
دياب

\-

بعد كده عمرو دياب استوعب عمرو مصطفى . فأصبح عمرو مصطفى
نهر بيصب في بحر عمرو دياب

\-

استوعب أيمن بهجت قمر

استوعب بهاء الدين محمد

\-

واستوعب العازفين والمخرجين من كل الاتجاهات

.

وبعد كده سافر جاب ناس من برا . يكبروا بيه .
ويكبروه

جاب ألحان لاتينية صرفة . زي ( قمرين )

ألحان أسبانية . زي ( حبيبي يا نور العين )

ألحان تكنو . زي ( ولا على باله )

وهرس ده كله . وباع للناس

.

جاب ( عيال ) يكتبوا له . فطلع بحاجة زي ( يوم تلات ) .
أول ما سمعتها قلت عمرو دياب ( بيعيل ) !!!

من ٢٠ سنة كان عمرو دياب بيعيل بردو لما قال ( أي حاجة
تيجي من ريحة الحبايب )

.

عمرو دياب كان عارف إنه ( عجوز ) . فعشان يوصل للعيال .
يبقى لازم يجيب كاتب كلمات عيل . وملحن عيل

.

لو إنتا مستغرب إن إزاي واحد عنده ٦٠ سنة . يوصل لعيل عنده
١٥ سنة . فانتا متناسي إن الأغنية دي كلها عملها عيال عندهم ٢٠ سنة . وعمرو
دياب كان دوره فقط إنه ( يغني ) الأغنية . لكن . مش هوا اللي ب ( يصنع )
الأغنية

.

أم كلثوم قبله وصلت ل ٣ أجيال بردو

جيل مع كلمات أحمد شوقي وألحان الشيخ زكريا أحمد

وجيل مع كلمات بيرم التونسي وألحان رياض السنباطي

وجيل مع كلمات مرسي جميل عزيز وألحان بليغ حمدي

\-

لما أم كلثوم كان عندها 40 سنة . بليغ حمدي كان ما
عندوش !!!

.

أم كلثوم استوعبت ده . عشان كده فضلت تغني لحد ما بقى
عندها 70 سنة !!!

إنتا قرأت الرقم صح

٣ أجيال مختلفين تماما . أغنيات
مختلفة تماما . تكاد لو اتعودت على جيل منهم . ودنك ما تستحملش أغاني الجيل
التاني

أم كلثوم اتولدت ٤ مرات في حياتها !!!

.

ده نجاح قائم على الآخرين . المطلوب منك فقط هو إنك ( ما
تكونش أناني )

المطلوب منك فقط هو إنك . ( تسمح ) للآخرين يكبروا معاك .
وهما هيكبروك

.

ده اللي عمله عمرو دياب . وبيعمله . ولو فضل يعمل كده ١٠٠
سنة . هيظل على القمة ١٠٠ سنة !!!

عمرو دياب جاب عيال تكتب له كلمات مناسبة للشباب

وجاب عيال يلحنوا له بردو . فطلع بحاجة زي ( خد قلبي معاه
) و ( لو عاشقاني ) . دي ألحان في أوقاتها كانت ( نشاذ ) . لعب (
عيال )

.

وبردو جاب جبابرة يكتبوا . وجبابرة يلحنوا . فطلع بحاجة زي
( ورجعت من السفر ) !!! . أغنية ملحمية كلماتا وألحان . تحس إنك عاوز تقول
له ( إنتا اللي هتغني يا عمرو ) !!!

.

في وسط ده كله فين ( موهبة عمرو دياب . صوت عمرو دياب )
؟!

هتلاقيهم شيء عادي

زملاؤه الموهوبين زيه خدوا المنحنى الطبيعي

منحنى الجبل

طلعوا مع بعض

وصلوا للقمة

\-

هما نزلوا

وهوا كما على منحنى الهضبة

.

عمرو دياب

مدحت صالح

محمد الحلو

محمد فؤاد

إيهاب توفيق

كلهم نفس السيناريو

الفرق فين ؟!

.

الفرق ماكانش موهبة ولا جمال صوت عمرو دياب

ولكن كان ( إدارة ) صوت عمرو دياب

الإدارة اللي اعتمدت على ( الغير )

.

عشان كده بعيد وأكرر وأأكد إن الحفاظ على النجاح أسهل من
النجاح

لإنك بردو وبعيد وبكرر وبأكد . بيتلم حوليك الناجحين
وأنصاف الناجحين . عشان يكبروا بيك وينجحوا بيك

السؤال هو . إنتا هتقربهم ليك . ولا هترفضهم
وترفسهم

.

هتقبل الشاب خالد يغني معاك ( قلبي متعلق بيكي ) . ولا
هترفضه

هتقبله يبدأ أغنية ( راجعين ) ب ( تعالى تعالى تعالى . يا
حبيب العمر تعالى ) . ولا هترفضه

هتقبل اسمها ايه بتاعة اليونان دي تغني معاك ( أنا بحبك
أكتر ) . ولا هترفضها

هتقبل تاخد كلام من مصطفى كامل لما يقول ( آدي الملاك
البريء ) . ولا هتقول دا لون غير لوني

ولا هتلزق له طول عمرك زي حمادة هلال . لدرجة إن ألبوم
حمادة هلال كان بينزل مكتوب عليه كله ( كلمات مصطفى كامل ) !!!

فلما مصطفى كامل نجمه يتطفى . فحمادة هلال نجمه يتطفى معاه
؟!!!

.

عمرو دياب هو نموذج النجاح المبني على ( الاستعانة
بالآخرين )

النموذج اللي تجاوز شعور ( الأنانية )

اللي قال ( خلينا نكبر مع بعض )

.

هات العيال يوصلونا للعيال

وهات التكنو يوصلنا للأجانب

وهات للأجانب حتة راب في وسط الأغنية

dance to the beat with the rhythm of the nile

Egyptian sounds from the land of the nile

mystical magical of the original sound

Amr Diab's remix , so gather around

1

2

3

let's dance

.

وهات للأجانب مغني راب يغني الحتة دي

وقول مصر . وقول اسمي . عارف لو ما نددتش . هنددك ف
الشارع

.

مرة كنت في حلقة تليفزيونية . وآخر الحلقة المذيع بيقول (
وبنشكر المهندس محمود رزق ) . قلت له ( محمود مرزوووووق )

أنا جاي المشوار ده كله أساسا عشان تقول اسمي . تقوم تقوله
غلط !!!

.

فعمرو دياب وصل بتكنو ( ولا على باله ) . وبالحتة الراب .
للميوزك أوورد

ولإنه عارف إنه هيوصل لهم . وعاوزهم يفتكروه . حفظهم اسم
مصر . وحفظهم اسمه !!!

.

ولما راح يستلم الجايزة . عزف لهم الحتة الشرقي . المقسوم
القاعد من ( ولا على باله )

دي اللي هتجنن الأجانب . مش التكنو . هما زهقانين
تكنو

.

التكنو يودينا ليهم . لكن اللي يجيبهم لينا .
المقسوم

.

فانتا إزاي معتبر ده مغني ؟!!!

دا رجل أعمال . ودي بيزنس بلان يا مان

وبعدين أي حد بيجمع صوابعه . ويشاور بيها لفوق وهوا بيتكلم
. يبقى حد بيفهم . خدها مني قاعدة

.

في النهاية إنتا شايف العنصر اللامع من قصة النجاح دي هي
نجاح عمرو دياب لوحده

لكنها في الحقيقة دي قصة نجاح فريق كبير . كان دور عمرو
دياب فيه إنه ( يسمح ) بوجوده . فقط . بس

.

غيره كان بيطمع . كان أناني

كان بيتكبر ياخد من الغير . ويقول ( معقول أنا أقول الكلام
الفارغ ده . معقول أنا أغنى على اللحن التافه ده ) ؟!

لكن . عمرو دياب كان بياخد كلمات وألحان وأفكار تصوير
وإخراج من كل الاتجاهات

كل كلمات كان وراها مؤلف . كبر بعمرو دياب . وكبر عمرو
دياب

كل لحن كان وراه ملحن . كبر بعمرو دياب وكبر عمرو
دياب

كل توزيع كان وراه موزع

وكل عزف كان وراه عازف

وكل كليب كان وراه مخرج

.

عمرو دياب مؤسسة . عمرو دياب في الحقيقة بيزنس مان !!! مش
مغني

.

أنا عمري ما شفت فيديو وثائقي مرتين . وقتي أغلى من
كده

لكن . الحاجة الوحيدة اللي شفتها مرتين كانت سلسلة (
الحلم )

على مدار السلسلة . إننا بتشوف ( فكر رجل أعمال ) مش مغني
إطلاقا !!!

.

أرجع وأأكد على الفرق بين مفهوم النجاح والفلاح

وارجع وأقول إن عمرو دياب ( ناجح وليس فالح ) . زي محمد
صلاح . وعادل إمام . وغيرهم كتير

وارجع وأقول إني بناقش مسيرة عمرو دياب من باب دراسة مسيرة
رجل أعمال . مش مغني

.

وأختم بإن ( الحكمة ضالة الرجل المؤمن . أينما وجدها . فهو
أحق الناس بها )
