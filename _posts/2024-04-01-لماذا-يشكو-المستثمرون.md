---
layout: post
title: "لماذا يشكو المستثمرون"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


سمعت في فيديو قصير للدكتور عطية

نكتة عمك الحاج الكبير

اللي طن الشاي يغلى عليه ألف جنيه

يقوم مزود باكو الشاي ال ١٠٠ جرام جنيه !!

.

طن الشاي بيطلع ١٠ آلاف باكو ١٠٠ جرام

يعني هوا زود أرباحه ٩ آلاف جنيه

مقابل زيادة ألف جنيه في سعر الطن !!

.

وبالليل يدخل عمك الحاج الكبير ع الفيسبوك يصرخ من زيادة
أسعار طن الشاي

وإنه ضحية

الشاي زاد عليه ألف جنيه بحاله . بس هوا زود الباكو جنيه
فقط

يا كبد امك يا خويا !!

.

الحقيقة إن دا حاصل فعلا

أنا بشوف ناس بتحقق أرباح مجنونة

وبتشتكي !!

.

المشكلة إن دا بيصدر للناس فكرة إن الصناعة والتجارة
متعثرة

المشكلة الأكبر إن دا ممكن يكون مقصود من عمك الحاج
الكبير

عشان اللي كان عاوز يدخل مجال الشاي . يهرب !!!

ما عمك الحاج الكبير . ما بقاش عمك الحاج الكبير . من يوم
وليلة !!

.

فيه ناس بتشتكي عن حق فعلا

بيشتكوا إن السوق متعثر

لكن . دا تفسير واحد . مش كل التفسيرات

.

التفسيرات الأخرى هي

.

أولا /

إما إن الراجل دا بيشتكي إنه كان بيكسب ١٠ مليون في السنة
. فبقى بيكسب ٨ مليون بس يا حرام

.

ثانيا /

إنه كان ممشيها سبهللة . وكان بيكسب

السوق اتغير وبقى ما فيش مكان للي ماشيين سبهللة . وهوا
بقى بيخسر . فبيشتكي !!

.

اللي هوا تخيل إن السوق ما عادش فيه رحمة . ما عادش فيه أي
مراعاة للناس اللي شغالين سبهللة . فين أيام الزمن الجميل يا قبطان

.

تخيل العيال دلوقتي تيجي تثبتها . يطلعوا لك إلكتريك
ويدافعوا عن نفسهم

إيه . هوا احنا كفرة

فين أيام التثبيت الجميل

.

ثالثا /

إنه يكون بيخزي العين

وبيداري على فرخته تبيض

.

رابعا /

إنه يكون بيطفش المستثمر الجديد

.

خامسا /

إنه يكون بيتوحوح على المورد اللي ليه فلوس متأخرة . ما
السوق نايم اهو . لما تجيلي فلوس هادفع لك

.

بينما هوا واخد تمن البضاعة ومشغلها في شغلانة تانية بيكسب
منها

شغال بفلوس غيره يعني

.

أحد أصحاب المصانع قال لي إن الموزعين بتوعه بنوا بيوت
واشتروا عربيات بفلوسه . وهوا عارف !!

والجلسة كانت بخصوص كيفية استرداد الفلوس دي

.

المصنع دا بيصنع مستلزمات ري

الموزعين بياخدوا بضاعة . يبيعوها للمزارعين . ويقبضوا
ثمنها آخر الموسم . وما يوردوش للمصنع !!

ويتحججوا بإن الموسم السنة دي واقع . والمزارعين ما سددوش
ثمن المنتجات

يبقى إيه ؟

يبقى نسدد لك السنة الجاية وعليك خير !!

نظام السوق دا كده !!

.

ملحوظة

الجلسة دي ما قدرناش نطلع منها بنتيجة . ورفضت آخد أتعاب
الجلسة كاملة

.

وبالليل هيدخل موزعين مستلزمات الري دول يكتبوا بوستات عن
السوق اللي واقع

واسمع صريخ للصبح

.

فرجاءا قبل ما تصدق صريخ عمك الحاج

إعرف إن فيه تفسيرات كتير للصريخ ده

آخرها هو إن عمك الحاج يكون بيخسر فعلا

.

لإنه لما نبقى احنا جدود المجال . ونخسر . دا احنا نقفلها
احسن يا لولو

.

ملحوظة رفيعة

عمك الحاج الكبير مش هيقول للضرايب إنه بيخسر

وإنجوووي
