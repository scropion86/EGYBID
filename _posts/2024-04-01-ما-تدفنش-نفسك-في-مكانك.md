---
layout: post
title: "ما تدفنش نفسك في مكانك"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


شغّال حاليا على دراسة لإنشاء مصنع - بناء الجمالون
يعني

فباعمل إحصائيّة بالاستشاريّين الهندسيّين

فملاحظ ملاحظة

ألا وهي

فيه مكاتب استشاريّين مدنيّين كتير في الدقّيّ !!




طبعا موضوع تركّز أنشطة معيّنة في أماكن معيّنة هو موضوع
موجود بالفعل

نظريّة الصاغة يعني




زيّ مثلا إنّ شركات مصر في يوم من الأيّام كانت كلّها في مدينة
نصر

وبعدها مصر الجديدة

وبعدها المعادي




ولو من الجيزة تبقى في المهندسين




ودلوقتي الموضة بقت القاهرة الجديدة - وتحديدا منطقة
الأعمال اللي بين شارع التسعين الشماليّ والجنوبيّ اللي بين التجمّع الأوّل
والتجمّع الخامس

واللي قدرا جه تقسيمها الإداريّ تبع التجمّع الخامس - فكلّ
السوكسيه راح للتجمّع الخامس !!

لدرجة إنّ فيه ناس بقت معتبرة إنّ القاهرة الجديدة كلّها هي
التجمّع الخامس فقط !!




ممكن نناقش موضوع تركّز أنشطة معيّنة في أماكن معيّنة في بوست
تاني إن شاء الله

لكن النقطة دي تحديدا - اللي هيّا وجود مكاتب الاستشاريّين
المدنيّين في الدقّيّ - أعتقد إنّ ليها تفسير

ألا وهو

القرب من جامعة القاهرة - حيث تخرّج أصحاب هذه المكاتب منذ
عشرات السنين




وده يودّينا لملحوظة مهمّة جدّا

ألا وهي

[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZX3Y3SWsZY6fxnuLP2N4WcvppKj4D-KjMDX5N7VAfWQddQALRjF1mDb2M0EjyaNgVxPgGvij_7BiSC8yZK1k2g___4hXj2ttecl2rieVQhR5_OsykPqtlvMUYtWIjh8Cs1qMrxBUKnY1VzndFa7BgDJWrBQXNzq-Anx5rlGP7404NkR3JYq4zV3LzqL1ESazCY&__tn__=*NK-R)

ما تخلّيش مكانك يحكم عليك




أنا غلطت الغلطة دي زمان

كان المفروض أنا حدّ بتاع تصميم ميكانيكيّ - يبقى أروح أعيش
في العاشر من رمضان من تاني يوم ما اتخرّجت

ولكنّي لم أكن انتبه لهذه المعلومة وقتها




الناس اللي اتخرّجت من جامعة القاهرة - وهمّا عايشين في
الجيزة - عملوا مكاتب استشاريّة من 40 و 50 سنة هناك في الدقّيّ - ودلوقتي
ليهم تصنيف عالميّ

أكتر من شركة قابلتني ليها تصنيف عالميّ ضمن أكبر 250 مكتب
تصميم مدنيّ على مستوى العالم - همّا عندهم جهة بتعمل التصنيف ده
اسمها ENR

مكتب من المكاتب دي بتاع واحد كان رئيس وزراء مصر في يوم
من الأيّام

كنت خايف وانا بابعت لهم إيميل - هههههههههه




في حين إنّ فيه واحد ممكن يكون كان أشطر من الناس دي - لكنّه
عايش في المنصورة أو كفر الشيخ - فما خادش نفس الفرصة - لإنّه ما كانش في
وسط نفس الزخم

ما تخلّيش مكانك يحكم عليك - غيّر مكانك




وبردو ما تخلّيش أوّل وظيفة تشتغل فيها تحكم عليك - فتفضل
شغّال فيها طول عمرك




والأخطر من كده !! إنّ اللي يحكم عليك هو مشروع
التخرّج !!




يعني من قبل ما تتخرّج ومشروع تخرّجك يكون مثلا راوتر
أخشاب - فالمشروع هوّا اللي يحكم عليك وآجي بعد 20 سنة ألاقيك محبوس في مجال
راوترات الأخشاب !!




معظم الناس بتقع في المصيدة دي - ومع الوقت المصيدة دي
بتسيطر عليك أكتر وأكتر

انتبه ليها من بدري




وحتّى لو ما كنتش انتبهت ليها - فدايما فيه فرصة
للتصحيح

وأن تاتي متأخّرا خير من ألّا تاتي
