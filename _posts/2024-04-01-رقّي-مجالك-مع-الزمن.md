---
layout: post
title: "رقّي مجالك مع الزمن"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVOZDB3UJyee8XwnxjDuHUoiqbbUpPBZEOxRdQu36umz6RdSKie4TH3Ss75yZ-Qss9jPHBvNniC6-eHz1GgeBJ2iTZ-VcrUpA7WDxfJKrc0MMPqFoWM77siAUIDPHOiDwfRBtUlE2xJjefZot6_4Hu-jMB9TGU7Ri3DrfbwhZQv44KHLuBr4SZrQD45KQIYADU&__tn__=*NK-R)

.

إمتى هارتاح من الشغل ؟!

.

الحقيقة إن حضرتك عمرك ما هترتاح من الشغل إن شاء
الله

ابسط يا عم . اسمك طلع ف المحضر . هههههههه

.

خلينا نتناول نموذجين

أم كلثوم . وعبد الوهاب

.

أم كلثوم بدأت حياتها كمنشدة دينية وهيا طفلة

.

في عشرينات حياتها . ولدت للمرة الثانية لما انتقلت
للقاهرة . وبقت الآنسة أم كلثوم مغنية القصور الملكية

.

في ستينات حياتها . ولدت للمرة الثالثة على يد بليغ حمدي
في أغنية ( حب إيه )

لتبدأ أم كلثوم فترة نجومية طاغية استمرت حوالي ١٥
سنة

.

ال ١٥ سنة دول بدؤوا بعد ال ٦٠ حضرتك !!

تركت فيهم أم كلثوم ألحان رياض السنباطي الشرقية
العتيقة

وقدمت نفسها في ثوب شبابي جديد على يد بليغ حمدي وعبد
الوهاب

.

لدرجة إن بليغ عمل لها لحن راقص زي ( ألف ليلة وليلة )
الذي لا يقل عن لحنه الراقص ( زي الهوا ) لعبد الحليم

.

بينما عبد الوهاب درمغها في الشعبي لما خلاها تقول ( عيني
يا عيني . يا عيني . عيني يا عيني يا عيني . يا عيني يا عيني يا يا يا
عين )

.

ودي كانت قاع المسخرة وقلة الأدب والانحطاط بالنسبة للصنم
اللي عمره ما قال يا عين يا ليل

عين يا ليل دي بتاعة السريحة الموالدية

لكن انتي ام كلثوم !!

دا انتي شوية شوية تبرشمي . هههههههه

.

بينما عبد الوهاب بدأ حياته كمغني لامع في القصور الملكية
أيضا

عبد الوهاب وقتها كان هوا الفتى المدلل . شعر إيه وبدل إيه
وكرافتات إيه ومحن إيه ونحنحة إيه

كان هوا تامر حسني بتاع المرحلة دي

.

مع الوقت شعره طار حضرتك . والقرعة نورت

والعيون المسبلة غطتها نضارات كبايات

وسنانه اللولي وقعت . فبقى ينطق حرف السين ( ثين )

عشان يحرم ياكل جلاس . ويدوب في قلوب بنات الناس

.

لكن عبد الوهاب كان من الحكمة بمكان . إنه وموجته كمغني
بتنزل . يقوم راكب على موجة التلحين !

وبعد ما كان المغني الأول . بقى الملحن الأول . لحد ما طلع
له بليغ فبقوا ينافسوا بعض !!

.

عبد الوهاب في الستينيات كان قاعد زي الباشا بيلحن
لمنافسته السابقة أم كلثوم . بأوامر من رءاسة الجمهورية . فعمل لها ( إنتا
عمري )

.

يروح هوا يقعد في الكالوس زي الباشا . ويطلب القهوة
والليمون . ويحط رجل على رجل

.

وتقف أم كلثوم . العجوز الستينية . على رجليها ٣ ساعات تدح
من صوتها لما زورها يتسلخ . بينما عبد الوهاب بيدخن السيجار !!

.

تعدي ١٠ سنين . ونفس المشهد بيتكرر !!

.

واحد قاعد زي الباشا . حاطط رجل على رجل . وبيحصد النجاح
والسوكسيه

.

وواحدة عندها ٧٥ سنة !!! واقفة على رجليها بتغني ( ياللي
عمرك ما خلفت ميعاد في عمرك . الليلادي غبت ليه حيرني أمرك )

من ألحان الباشوية اللي قاعد بيدخن سيجار في بلكون مسرح
الأزبكية هناك ده

أيوووووه . هوا . اللواء الدكتور محمد عبد الوهاب
!!!

.

إمتى هارتاح من الشغل

الحقيقة إنتا مش هترتاح من الشغل

وانا قلت لك كده في أول البوست

بس انتا اللي ركزت مع عبد الوهاب ونسيت الموضوع !!

.

إنتا مش هترتاح

لكن اللي تقدر تعمله . هو إنك تعيد صناعة نفسك في كل مرحلة
. بما يتناسب معاها

.

في العشرينات شغال بدراعك

في التلاتينات شغال بدماغك

في الأربعينات شغال بفلوسك

في الخمسينات شغال بعلاقاتك

في الستينات شغال باسمك

.

كده كده هتفضل شغال

لكن الفرق !!

هتبقى زي أم كلثوم . هتموت وانتا واقف على حيلك
بتكافح

ولا هتبقى زي عبد الوهاب . برنس
