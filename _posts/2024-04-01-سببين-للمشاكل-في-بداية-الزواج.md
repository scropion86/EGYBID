---
layout: post
title: "سببين للمشاكل في بداية الزواج"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
category: "الأسرة"
---


البوست ده فيه نقطتين مهمّين جدّا لأيّ اتنين متجوّزين
جديد

والنقطتين دول بيكونوا سبب معظم المشاكل في بداية
الجواز

\-

النقطة الأولى /

البنت في بداية جوازها - بيكون عندها وسواس بيقول لها (
جوزك عاوز يستعبدك )

جوزك عاوز يشغّلك خدّامة عنده

جوزك عاوز يلغي شخصيّتك

\-

من غير ما حدّ بيقول لها الكلام ده - هيّا بتكون بتقوله
لنفسها

ومن غير ما تكون مدركة إنّها بتقوله لنفسها في عقلها
الواعي - بيكون عقلها الباطن بيناقش النقطة دي

\-

فبتكون نتيجة الكلام ده - وكردّ فعل للوسواس ده - بتبدأ
البنت عاوزة ( تثبت نفسها )

تثبت نفسها إزّاي ؟

تثبت نفسها من خلال إنّها تثبت إنّها مش عبدة - مش خدّامة -
وإنّها ليها شخصيّتها الخاصّة

أيوه يعني إزّاي بردو ؟

من خلال إنّها تبتدي ترفض طلبات جوزها ولا تلتزم بتعليماته
وإنّها تبقى عاوزة تمشّي كلامها عليه

\-

كأمثلة - اعملي لي شاي - هتقول له أنا تعبانة مش قادرة
أقوم - اعمل لنفسك إنتا

( ما أنا مش خدّامة عندك - دي هتقولها لنفسها في عقلها
الباطن )

\-

بتروح لمامتها كتير - هيقول لها ما ينفعش تروحي لمامتك
كتير كده وتسيبي البيت - فتروح لمامتها كتير بردو

( ما أنا مش عبدة عندك - إنتا ما خدتنيش أسيرة - دي
هتقولها لنفسها في عقلها الباطن )

\-

ما تلبسيش الطقم ده - ضيّق عليكي وبيبيّن تفاصيل جسمك

في يوم يكونوا معزومين على مناسبة - وهوّا جاي من الشغل على
المناسبة من برّا برّا

وهيّا هتيجي من البيت على المناسبة - يلاقيها لابسة الطقم
ده

( ما أنا ليّا شخصيّتي الخاصّة - مش هتلبّسني على مزاجك
)

\-

طبعا أنا هنا باتجاوز عن المشاكل اللي بتحصل بشكل
عفويّ

يعني ممكن البنت تعمل نفس التصرّفات دي من غير ما تكون
قاصدة النوايا دي

تكون تعبانة فعلا مش قادرة تقوم تعمل شاي

أو تكون قاعدة طول اليوم في البيت فمحتاجة تروح
لمامتها

او تكون نسيت إنّ جوزها نبّهها لعدم لبس الفستان ده

فركّز إنّنا بنتكلّم هنا عن الأفعال المقصودة

\-

دي النقطة الأولى في المقال ده - بوضّح فيها للزوج ليه
زوجته في بداية حياتها هتعمل التصرّفات دي

هيّا بتعمل ده كردّ فعل على وسواس بيقول لها إنّها بقت (
مستعبدة )

\-

واجب الزوج في الحالة دي هوّا إنّه يبتدي يفهّم زوجته إنّنا مش
أنداد - وإنّ البيت زيّه زيّ أيّ مؤسّسة فيه حدّ مسؤول عنّه - والحدّ ه بياخد
القرارات مش علشان يقهر الطرف الآخر - ولكن عشان مصلحة البيت

\-

أنا لمّا باطلب منّك شاي - فأنا ممكن أعمله لنفسي - لكن بحسّ
بطعمه جميل من إيدك - بحسّ فيه بحنانك عليّا - وإنّك بتساعديني أركّز في
شغلي

\-

لمّا بقول لك ما تروحيش كتير لمامتك - فأنا عاوزك تاخدي على
بيتك الجديد وتتناغمي معاه

شويّة شويّة هتحسّي إنّ هوّا ده بيتك - وإنّ المرواح لمامتك هو
الاستثناء

لكن لو فضلتي طول الوقت عند مامتك فعمرك ما هتاخدي شعور
بيتك الجديد

\-

لمّا بقول لك ما تلبسيش الطقم الضيّق ده - فأنا بحافظ عليكي
من عيون الشباب - ومن تلقيح البنات عليكي بالكلام - هيقولوا دي لابسة فستان
ضيّق عشان تلفت انتباه الشباب

\-

دي النقطة الأولى

\-

نيجي للنقطة التانية اللي بتسبّب معظم الخلافات في بداية
الحياة الزوجيّة

ألا وهي إنّ الزوجة دايما بتردّ بأسلوب واحد

ألا وهو ( إنّها تاخد الكلام لأقصى درجات الغرابة )

\-

يعني إيه

يعني لمّا يقول لها اعملي لي شاي - فتقوم قايلة له ( إنتا
عاوز تشغّلني خدّامة عندك ؟! )

مين اللي قال إنّك خدّامة عندي - ما أنا باعمل لك
سحلب !!!

\-

ما تروحيش لمامتك كتير ( آه بقى - يعني دي قصاد دي - يعني
يا إمّا أعمل لك شاي- يا إمّا تمنعني من المرواح لماما - طب إيه رأيك هروح
غصب عنّك )

\-

ما تلبسيش الطقم الفلانيّ ( إنتا عاوز تلبّسني قفّة - عاوز
زمايلي يضحكوا عليّا وأنا لابسة أوسخ طقم في العالم )

مين يا بنتي قال إنّك هتلبسي أوسخ طقم في العالم
؟!!!

ما فيش

دوّر كويّس - مش هتلاقي

طب دوّري يا أستاذة - مش هتلاقي بردو

\-

هوّا ده الأسلوب اللي بتستخدمه البنت في الردود في بداية
جوازها

إنّها تاخد الكلام لأوسخ تصوّر ممكن

مين اللي قال التصوّر ده - ما حدّش - بسّ هيّا صنعته من
خيالها

وده بيكون ردّ فعل للوسواس اللي في النقطة الأوّلانيّة

\-

شوفي يا ستّ البنات - إحنا هناخد الكلام لأقصى درجات
المبالغة - فيبقى الزوج اللي بينتقد مرواحها لمامتها ( كتير ) - يعني هوّا
ما عندوش مانع تروح لمامتها - لكن مش يقوم من النوم ما يلاقيهاش - ينزل
يروح شغله ويرجع ما يلاقيهاش - كنتي فين - كنتي عند ماما

فيقول لها ما ينفعش تروحي لماما كتير كده

البنت هتردّ إزّاي ؟!

هتقولي له إنّه عاوز ( يحرمك من أهلها ) - أن أن
أاااااااااا

\-

اللي هوّا عملته هتلر وهوّا واقف

وتتخيّل مشهد واحد ماسك كرباج بيجلد البنت وياخدها من
أمّها - والبنت ماسكة في أمّها - والمجرم بيجلدها لحدّ ما ياخدها من إيد
أمّها

جبتي المشهد ده منين يا أستاذة ؟!!!

\-

فهمت بقى حضرتك كنت بتتغاظ والكلام يتعقد على لسانك
ليه

لإنّ زوجتك بتستخدم معاك الطريقة دي - فتبقى مش عارف تردّ
عليها

\-

طيّب والردّ يكون إزّاي ؟!

الردّ يكون ببساطة إنّك تقول لها ( مين قال ده )

\-

مين قال إنّي باحرمك من أمّك - روحي لها - وروحي لها
كتير

لكن ما ينفعش أقوم من النوم ما ألاقيكيش - وما ينفعش أرجع
من الشغل ما ألاقيكيش

\-

آه بقى - إنتا عاوز تحبسني في البيت

هوّا هوّا نفس الأسلوب آهو - هتردّ عليه إزّاي

بنفس الأسلوب بردو

قول لها ( أنا عاوز أحبسك ؟! إزّاي - ما احنا بنخرج نتفسّح
مع بعض - وبنروح لمامتك - لكن كلّ شيء بالعقل - مش هنقضّي حياتنا فسح
)

\-

آه بقى - إنتا بتعايرني بالفسحة اللي بتفسّحها لي - ما عدتش
عاوزة أتفسّح معاك

\-

هوّا نفس الأسلوب آهو - بيحصل إزّاي - قلنا بيحصل إنّ البنت
بتاخد الكلام لأقصى خيال ممكن حدّ يتخيّله

فإنتا بتتصدم - لإنّ خيالك ما كانش قادر يوصل لده أصلا -
فبتتنّح وما تبقاش عارف تردّ

فالردّ يكون إزّاي ؟

\-

الردّ يكون إنّك تقول لها - أنا عايرتك ؟! إزّاي بقى - دي
الفلوس دي رزقي ورزقك بينزلوا مع بعض في جيبي أنا - يبقى لمّا نطلع نتفسّح
إحنا بنصرف من فلوسنا إحنا الاتنين - مش من فلوسي لوحدي

\-

وهكذا

مع الوقت - ومع الاستمرار في الطريقة دي - البنت مهما كانت
لازم تتراجع

\-

لكن أهمّ حاجةّ هيّا إنّك تفهم النقطتين دول

ليه هيّا شرسة وبتردّ عليك - عشان النقطة الأولى

ثانيا - هيّا بتطلّع الهجومات بتاعتها دي إزّاي - وإزّاي تردّ
عليها
