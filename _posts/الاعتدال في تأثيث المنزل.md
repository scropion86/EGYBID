---
layout: post
title: "الاعتدال في تأثيث المنزل.md"
date:   2024-07-21T00:00:01+03:00
author: "Mahmoud"
category: "3 - الأسرة"
---
لما بنطالب الناس بالاعتدال في تأثيث عش الزوجية

بعض الرجال بيقولوا ( حلو . أنا أفرش براحتي بقى )

أنا هجيب حصيرة وقروانة وأبريق ميه . وشكرا على كده .
واعطيني بنتك يا عمي

.

ببساطة هقول له لأ يا ابني

ساعتها هيقول عليا متشدد وبصعب الجواز و و و

.

يا سادة

إحنا هدفنا نجيب الموضوع من أقصى اليسار . للمنتصف

مش لأقصى اليمين

.

يعني

الناس بتبالغ في التأثيث . يبقى هدفنا إننا نوصلهم للتأثيث
المعتدل . مش نوصلهم لعدم التأثيث أصلا

.

وييجي العريس يأجر قوضة ع السطوح . ويجيب عفش متهالك .
ونقول للبنت اتجوزي كده

كده إحنا أساسا بنثبت إن دعوتنا كانت فاسدة

لإن تجربتها فاشلة

.

المطلوب نوصل الناس للاعتدال

يعني ليه غسالتين . كفاية غسالة واحدة . لكن ما نقولش
للعروسة اغسلي في الطشت

.

ليه غرفة نوم وغرفة أطفال

كفاية غرفة نوم . ولما الأطفال ييجوا نعمل لهم غرفة . لكن
ما نقولهاش تنام ع الحصيرة

.

لو البنت بتجيب ٥٠ فوطة . نقول لها كفاية عشرة

لو جايبة ٣٠ مفرش سرير . نقول لها كفاية خمسة

.

لكن . ما نقدرش نقول لها تزوجي زي ما كانت بتتزوج بنات
الصحابة

.

والله اللي تقبل بكده . تقبل . ومش بنلومها . بل
بنشجعها

لكن . ما نقدرش ناخد النموذج ده ونطالب الجميع
بقبوله

.

العرف لا يمكن إنكاره بشكل كامل

واحنا عندنا بناتنا وأخواتنا . لا نرضى لهم بذلك

أي نعم لا نطالب لهم بالمبالغات

ولكن أيضا لن نرضى لهم بالبخس

لكن نطالب لهم بالاعتدال

.

حكم الزمن معترف بيه . والعريس نفسه هيطالب زوجته
بيه

لو زوجتك ما اهتميتش بنفسها زي بنات اليومين دول . إنتا
هتغضب

هل نقدر ساعتها نقول لك ده مستوى الاهتمام بالنفس اللي
كانوا بيعملوا بنات الصحابة ؟!!!

.

لو رجعت من برا لقيت زوجتك طابخة لك النهارده تمر ولبن .
هتتنطط

مع إن زوجة الصحابي كانت بتطبخ له كده

.

فما حدش يحاول يخرج من إطار العرف والعادات

إحنا بنقاوم المبالغات . مش العرف نفسه

.

يعني . بنقول مش لازم التلاجة تبقى ١٠٠ قدم

لكن . ما تجيش حضرتك تقول لي ( مش لازم تلاجة أصلا
)

.

إنتا كده ما تفرقش عن اللي عاوز تلاجة ١٠٠ قدم

كلاكما معتدي

هوا اعتدى بالمبالغة . وإنتا اعتديت بالبخس

.

نقطة قبل الأخيرة

من حوالي سنة . وأنا بدأت أنا والمدام في مشروع إعادة
تأثيث للبيت

يعني إيه

إحنا متجوزين من ١٠ سنين

بدأت حاجات تبوظ

سخان شفاط خلاط إلخ

بدأنا نشتري حاجات بديلة

.

اكتشفنا إن تقييمنا للأجهزة دلوقتي مختلف تماما

إحنا ممكن نشتري جهاز دلوقتي أرخص بكتير مما يشتريه عريس
وعروسة جداد

لإنه ببساطة . معظم الأوبشن المبالغ فيه اللي بيعلي السعر
. مالوش لازمة

.

فعاوز أقول للأهالي اللي بتجهز لأبنائها . أكيد إنتوا زينا
. بقيتوا عارفين إيه الأوبشن العملي وايه المبالغ فيه

وبناءا عليه . حضراتكوا تقدروا تنزلوا بتكاليف التجهيز .
لو فقط تخلصتوا من فكرة الفشخرة والتزمتم واكتفيتم بالجانب العملي
فقط

.

فيه نقطة تانية هي سبب رئيسي لمبالغات الشراء قبل
الزواج

ألا وهي . إننا كشعب . بعد الدخلة . ما بنشتريش بربع جنيه
حاجة جديدة في الشقة !!!

فاللي بيجهز . بيبقى عامل حسابه يجيب كل حاجة . لإن العريس
والعروسة مش هيجيبوا معلقة زيادة في الشقة بعد الجواز

.

فتلاقي الأم بتشتري لبنتها ١٠ أطقم معالق مثلا !!!

.

لو تغيرت الثقافة دي . وبقينا بنشتري حاجات جديدة مع الزمن
. فالعريس والعروسة هيجيبوا طقم معالق واحد قبل الزواج . وبعد سنتين تلاتة
هيكونوا ماشيين فيلفت نظرها طقم معالق جديد . فزوجها يجيبه لها . فمع الوقت
اللي بيجهز هيجيب طقم واحد

.

موضوع التستيف ده . مضاف ليه إننا ما بنشتريش حاجة بعد
الجواز . بيعمل مشكلة مركبة

ألا وهي

بعد ١٠ سنين جواز

تلاقي الزوجة عندها طقم حلل ما اتفتحش . وعاوزة طقم حلل
جرانيت !!!

.

ليه ؟!

لإنها من ١٠ سنين كانت عاملة حسابها إنها مش هتشتري حاجة
تاني للأبد

فطلبت ٤ أطقم حلل

استخدمت منهم اتنين

وفيه اتنين مركونين

وعمليا أصبح الزمن بتاعنا هو زمن حلل الجرانيت

اللي مش عندها دلوقتي !!!

.

فبندخل في معضلة

كان حلها إيه ؟

كان حلها عكس السببين بتوعها

السببين هما

التستيف

وعدم الشراء بعد الزواج

.

فنقول لها

ما تجيبيش ٤ أطقم حلل

هاتي ٢

أو حتى واحد

.

وبعد سنتين تلاتة

هتحتاجي طقم تالت

هاتيه

.

وبعد ١٠ سنين

هيظهر طقم حلل الجرانيت

هاتيه

.

طبعا الالتزامات المالية بعد ١٠ سنين على الزوج . بتخليه
مش عارف يشتري طقم الجرانيت

فالحل حاجة من الاتنين

.

إما

إننا نرجع ١٠ سنين للخلف . ويوم التجهيز نجيب ٤ أطقم
حلل !!

.

أو

هنرجع ١٠ سنين للخلف . ونجيب طقم واحد . وما نرهقش نفسنا .
ونقتصد في الإنفاق . نشتري اللي محتاجينه فقط

فتكون النتيجة إن الزوج معاه فائض من المال طول
الوقت

فلما يكونوا ماشيين ويعجبها طقم حلل . الزوج يقدر يشتريه
لها

ولما تقول له أنا محتاجة دلوقتي حلل الجرانيت

فالزوج يقدر يشتريه لها

.

إحنا عاملين مشكلتين عكس بعض

لو اتحلوا الاتنين مع بعض . هتتحل الدنيا

إحنا بنفلس العريس والعروسة في أول حياتهم

بنخليهم يصرفوا كل اللي معاهم

يستفوا حاجات كتير جدا

وبعد كده يلاقوا نفسهم مش عارفين يجيبوا حاجات
جديدة

.

النقطة الأخيرة

السؤال المنطقي بقى

إنتا قاعد تقول نجيب الضروري بس . وبدون مبالغة

فالسؤال المنطقي هو

إيه هوا الضروري ده ؟

إيه الخط اللي قبله نقول ع الحاجة دي ضرورية

وبعده نقول الحاجة دي مبالغة ؟!!

.

والإجابة ببساطة هي

الضروري هوا الحاجة اللي الزوج والزوجة هيستخدموها بشكل
متكرر في مرحلتهم الزمنية الحالية

.

خلينا نفسر الأول نقطتين

أولا

مرحلتهم الزمنية الحالية هي زوج وزوجة فقط

المرحلة التانية هي زوج وزوجة وطفل واحد

المرحلة التانية هي زوج وزوجة وأبناء لم يدخلوا
المدرسة

المرحلة الرابعة الأولاد دخلوا المدرسة

وهكذا

.

عندنا في مصر واحنا بنجهز الشقة . بنعمل حسابنا إنه هيعيش
فيها زوج وزوجة وثلاثة أبناء في الجامعة

فبتحصل المبالغات اللي بنشوفها دي

.

لكن

لو عملنا حسابنا إننا بنجهز شقة لزوج وزوجة فقط

هنجهز شقة بنصف المساحة الحالية

وبربع التجهيزات الحالية

.

مع الوقت

جاء المولود الأول

اعملوا غرفة أطفال

واشتروا هدوم البيبي

.

مع الوقت

الأولاد دخلوا المدارس

اعملوا لهم غرفة مذاكرة

.

نصيحة ع الهامش

خلوا كل الأولاد يناموا في غرفة واحدة

ويذاكروا في غرفة واحدة

مش كل طفل تكون ليه غرفة بيذاكر فيها وينام فيها

.

لسببين

السبب التافه إنه لو بيذاكر وحب ينام هينام

السرير جنبه

لكن لو دي غرفة المذاكرة . يبقى إحنا بنذاكر

خلصنا ورحنا ننام . يبقى دا وقت النوم . ومكان
النوم

.

السبب المهم بقى

إنه ما تخليش طفل ينام لوحده في غرفته الخاصة هو الداهية
اللي في إيدك دلوقتي

الموبايل

.

هيفتح مواقع وصفحات وهتبقى نيلة

لكن لو أخين أو ٣ في غرفة واحدة هيتكسفوا من بعض

.

وخلى أبواب غرف النوم مفتوحة دايما

وشقر عليهم كتير بالليل

حتى لو بنات

يقفلوا الباب وقت ما يكونوا بيغيروا هدومهم فقط

غير كده باب الغرفة مفتوح طول الليل والنهار

وإنتا وأمهم داخلين خارجين عليهم طول الليل والنهار

آديني قلت لك

.

نرجع لموضوع المراحل

قلت لحضرتك نجهز الشقة على أساس المرحلة

وصلنا لمرحلة أب وأم وأبناء في المدرسة

فأضفنا غرفة مذاكرة

.

وصلنا لمرحلة الجامعة

يبقى ننقل كلنا من الشقة ال ٩٠ متر

لشقة ١٥٠ متر

.

العيال اتجوزوا كلهم

ترجعوا إنتا وزوجتك تسيبوا الشقة ال ١٥٠ متر . وتنقلوا
لشقة ٩٠ متر تاني

.

بكده هتقسم الصدمة المالية الكبيرة اللي مضطر ليها في
بداية الجواز لمراحل

فالدنيا هتبقى أسهل

.

غير إنكوا هتعيشوا طول عمركم في تغيير

وهتبقى محتويات بيتكم طول الوقت جديدة

لإنها جات على مراحل

.

يبقى بنعرف إيه هيا الحاجات الضرورية

قلنا إنها تكون ضرورية للمرحلة

دا الشرط الأول

.

الشرط التاني هو إنها تكون بتستخدم بشكل متكرر

مفرمة اللحمة مثلا

هل إنتوا هتفرموا لحمة كل يوم ؟!!

ولا كل شهر حضرتك

يبقى دي مش ضرورية

.

وأنا هنا بكلمك على حاجة هتستخدم بشكل مش متكرر

ما كلمتكش بقى عن الحاجات اللي مش هتستخدم أصلا

.

مش بس النيش على فكرة اللي مالوش لازمة

صالون بيتنا مثلا . لم يستخدم إطلاقا . أكتب لكم هذا
البوست من الركنة . يبقى كان لازمته إيه الصالون

كنا عاملين حمامين . ما استخدمناش الاتنين

البانيو مثلا . ولا له لازمة

الغسالة التانية اللي باظت من الركنة

.

مش بس النيش صدقني

إحنا لو استهدينا بالله سبحانه وتعالى . هنلغي نص
الجهاز

.

الصورة لشجرة في البيت عندنا . بين كنبتين في
الركنة

واحنا بنجهز الشقة . لقينا الشجرة قصيرة ومش باينة من بين
الكنبتين

جبنا كرتونة طقم حلل رفعنا بيها الشجرة

.

من ١٠ سنين يا مؤمن . وكرتونة طقم الحلل دي محطوطة
كده

عرفت قد إيه إحنا بنجيب حاجات مالهاش لازمة !!!
