---
layout: post
title: "العلم الذي لا ينفع يضرّ"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZW8UT7wWFoq_Q7G8Qmd5SGJ2o0hijq0RnUMstCdFa68KIf83k7JIXNF9qlTVqosMAcH_iKyUzi-JAjMppdH0gcZ1KBRE-KHlCjT4DCA1zA_fY5OC0qFjM83yoQpau5bNdLc2STrNdiXJ4HzicuEWWd0zhuQbxkH-ypdUOAQZRkYyg&__tn__=*NK-R)

.

العلم الذي لا ينفع . يضر

.

امبارح كتبت بوست للتحذير من إن فكرة ( موقع علي بابا
المصري ) هي فكرة فاشلة

وللأسف جات لي تعليقات كتير جدا بتسأل عن الأسباب

.

خلينا نشوف

هل حضرتك بتفكر تعمل موقع زي علي بابا في مصر ؟!

لأ

طيب ليه بتسأل عن أسباب فشل هذه الفكرة

دا علم لا ينفع

.

أنا موجه البوست للناس اللي بتراودها هذه الفكرة

فلو حضرتك مش بتفكر في الفكرة دي

فمن الحكمة إنك تتجاوز الموضوع ده للي بعده

وما تشغلش بالك بالبحث فيه

.

أما لو حضرتك مهتم بالموضوع

فأنا قلت في البوست إن تقريبا ما فيش دولة غير الصين قادرة
تعمل موقع زي علي بابا

فدي مشاكل لا تقدر على حلها الدول

.

فحضرتك بتسأل عن المشاكل دي ليه

هتحلها ؟!

لأ

طيب بتسأل عنها ليه وانا وانتا عارفين انك مش هتقدر
تحلها

.

إحنا مثلا عاوزين نثبت سعر صرف الدولار أمام الجنيه

عشان لو حد من برا داخل يشوف سعر منتج النهارده

ما يجيش بكره يلاقيه مختلف

حضرتك هتثبت سعر الدولار

لأ

.

يبقى شاغل بالك بمشاكل الدولة ليه ؟!

حضرتك هتحلها ؟!

لأ

.

طيب تقدر تساعد في حلها ؟!

لأ بردو

يبقى شاغل بالك بيها ليه ؟؟

دا علم لا ينفع

.

العلم الذي لا ينفع . يضر

أولا . بياخد مساحة من تفكيرك . وبيشغلك عن نقطة
تركيزك

.

ثانيا . بيضيع وقتك . وانتا محاسب على هذا الوقت في أي شيء
أفنيته

.

ثالثا

هيفتح عليك أبواب عجز . بينما المطلوب هو إنك توجه مجهودك
في حاجة تقدر تنجز فيها

إنجاز ورا إنجاز يبقى انتا بتستفيد . والناس بتستفيد .
ونفسيتك بتتحسن

.

لكن لما تلبس نفسك في حاجة أكبر من طاقتك . وتعجز . فما
حدش استفاد حاجة . غير إنك هتتعب نفسيا !!

.

رابعا . التفكير في حل المشاكل الكبرى . هو مصيدة
شيطانية

حضرتك فاشل في مهمة صغيرة أنتا تقدر تنجزها

فالشيطان بدل ما يسيبك تجتهد لحد ما تقدر تحلها . ومش قادر
يقول لك سيبها

فيعمل إيه ؟!

.

يقوم مشجعك . ومحمسك . وملبسك في مشكلة كبيرة جدا على
مستوى الأمة كلها . ويقول لك انتا اللي هتحلها يا منعم

.

والنتيجة ؟!

تهانينا . لا حليت الموضوع الصغير . ولا الكبير . والشيطان
قاعد هايص

.

خامسا

حضرتك مع الوقت هتتحول لطالب أبدي . يتعلم ولا يعمل

زي اللي بيأكل ولا يتمرن . فيتحول الأكل لدهون . وليس
لعضلات

.

الطالب الأبدي هوا اللي بيخلص دراسة مشكلة . فيقوم لابس في
مشكلة أكبر . يدرسها بردو

لكنه عمليا ما بينزلش ينفذ أي حاجة على الأرض

وده سببه انشغاله بالعلم الذي لا ينفع

.

المطلوب هو التوازن بين العلم والعمل

حضرتك اتعلمت شيء . انزل نفذه واشتغل فيه

لما تجيب آخره . فكر تتعلم حاجة جديدة . وتكون هتقدر تعمل
فيها إنجاز

.

لو حاجة بعيدة عن إيدك . عن استطاعتك . ومش هتفيد الناس
فيها بحاجة . يبقى سيبها في حالها . وانشغل بحالك

.

انتا غير محاسب على مشاكل العالم . انتا محاسب على المساحة
الصغيرة اللي ربنا سبحانه وتعالى كلفك بيها

أحسن فيها . وما تضيعهاش وتنشغل بمساحات أخرى عظيمة جدا .
ومهمة جدا . لكنها مش مساحتك أصلا . ولا تقدر تبني فيها . ولا تقدر حتى
توصل لها
