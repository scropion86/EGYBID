---
layout: post
title: "حجم أهمّيّة الملابس في البيزنس.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
كتبت بوست بإنّ الاهتمام بالأناقة مش عنصر أساسيّ في
البيع

فأكتر من حدّ ردّ وقال إنّ الأناقة بتكون مهمّة في حالة بيع
المنتجات الغالية - مثل السيّارات أو العقارات

فخلّينا نناقش الموضوع ده من خلال استعراض بعض النقاط -
وهي :-

\-

[<u>\#النقطة_الأولى</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%A3%D9%88%D9%84%D9%89?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)
/

\-

[<u>\#دا_قصر_ديل_يا_ازعر</u>](https://www.facebook.com/hashtag/%D8%AF%D8%A7_%D9%82%D8%B5%D8%B1_%D8%AF%D9%8A%D9%84_%D9%8A%D8%A7_%D8%A7%D8%B2%D8%B9%D8%B1?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

في البيع - أهمّ عنصر هو ((((( القيمة )))))

\-

يعني إيه القيمة ؟!

القيمة يعني النفع

يعني المكاسب ناقص الخسائر

\-

لو منتج معيّن هيعطيني مكاسب أكتر ما هيحمّلني خساير - فهوّا
منتج ذو قيمة إيجابيّة

لو انا معايا تمن المنتج ده وكنت محتاجه - أصبح عندي ما
نسمّيه ( الطلب )

\-

الطلب هو تطوّر الاحتياج

الاحتياج لو قابله منتج ذو قيمة - هيحصل طلب

لو المنتج متوافر والثمن موجود - هيحصل بيع

\-

فحضرتك محتاج كبائع تبحث عن حدّ عنده الاحتياج - وعنده
الثمن

دورك إيه بقى ؟!

دورك هو
[<u>\#إظهار_القيمة</u>](https://www.facebook.com/hashtag/%D8%A5%D8%B8%D9%87%D8%A7%D8%B1_%D8%A7%D9%84%D9%82%D9%8A%D9%85%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R) -
دا الدور الحقيقيّ والوحيد للبيّاع

\-

البيّاع اللي بيستبدل كلمة ( إظهار ) بكلمة ( صناعة )
القيمة - بيبقى نصّاب - لإنّه بيصنع قيمة غير حقيقيّة

\-

البيّاع اللي بيستهدف عميل ما عندوش احتياج - أو مش معاه
الثمن - يبقى أهمل في المذاكرة قبل البيع

\-

البيّاع اللي ما بيعرفش يبروز القيمة - يعني يظهر المكاسب -
ويبرّر الخساير - يبقى بيّاع خايب

\-

يعني إيه يظهر المكاسب

يعني يقول لي الفيلّا دي أي نعم ب 50 مليون جنيه - لكنّها مع
الزمن هتزيد بقيمة 10 مليون جنيه سنويّا مثلا

والفيلّا دي قريّبة من منطقة النادي اللي هيتبنى مستقبلا في
المدينة - فلو كلّ فيلّا في المدينة سعرها بيزيد 10 مليون جنيه سنويّا - فدي
هتزيد 15 مليون سنويّا

دي المكاسب

\-

بينما الخساير - اللي همّا ال 50 مليون جنيه - فدورك إنّك
تبرّرهم - فتقول له مثلا إنّ نظام السداد عندنا هيخلّيك ما تدفعش ال 50 مليون
مرّة واحدة - ولكنّك هتدفعهم بالشكل الفلانيّ

\-

دور البيّاع إنّه يواجه تخوّفات العميل ويردّ عليها - فيقول له
مثلا شركتنا بقالها إكس سنة في السوق - عملت مشروع كذا وسلّمته في ميعاده
سنة كذا - وبعده عملت مشروع كذا سنة كذا وسلّمته في ميعاده - وهكذا

فهوّا كده بيواجه المخاوف اللي عند العميل

\-

فين بقى في كلّ ما سبق محلّ الإعراب بتاع بدلة البيّاع أو
ساعته الغالية !!!

\-

الحقيقة إنّ الاهتمام باللبس بالنسبة للبيّاع ما هو إلّا (
قصر ديل )

\-

يعني إيه ؟!

\-

يعني البيّاع مش عارف يعمل كلّ الشغل اللي فات ده - ولا هوّا
يعرفه أصلا - ولا يعرف حاجة عن البيع - ولا يعرف حاجة عن شرائح السوق
والاستهداف - ولا يعرف حاجة عن الإجابة عن اعتراضات العميل

هوّا مش مذاكر كلّ ده - ولا مستعدّ يتعب نفسه في
المذاكرة

\-

يبقى إيه

يبقى تضرب بدلة غالية - وتلبس ساعة غالية - وتحطّ بيرفيم
فاخر - وهتبيع - خلصانة

\-

[<u>\#النقطة_الثانية</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%86%D9%8A%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

[<u>\#ترتيب_الأولويّات</u>](https://www.facebook.com/hashtag/%D8%AA%D8%B1%D8%AA%D9%8A%D8%A8_%D8%A7%D9%84%D8%A3%D9%88%D9%84%D9%88%D9%8A%D9%91%D8%A7%D8%AA?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

يعني تقصد إنّ الشكل مش مهمّ ؟! - دا حتّى الحكمة بتقول (
الشكل جزء من المضمون )

\-

لأ طبعا - الشكل مهمّ - لكن مهمّ بردو تكون عارف إنّ الشكل دا
هوّا آخر الأولويّات

\-

بل بالعكس - اهتمامك الزائد بالشكل - هيكون ليه مردود
عكسيّ !

يعني إيه ؟!

\-

يعني أنا لو داخل عليّا واحد لابس لبس مبالغ فيه - الطبيعيّ
هيكون عندي تصوّر مبدئيّ إنّ المنتج غالي بشكل مبالغ فيه - ولّا إيه ؟!

دي حاجة

\-

الحاجة التانية - والأخطر - إنّي هاتوقّع إنّ المنتج ( فاضي
من جوّا ) - عشان كده بتحطّوا بهارات كتير عشان أنا انبهر فآكل وخلاص

\-

لكن لو لقيت البيّاع لابس لبس معتدل - هابتدي اتكلّم معاه
بأريحيّة - واحنا الاتنين هندخل بسرعة وبسهولة على لبّ الموضوع - وهو مناقشة
القيمة - المكاسب مقابل الخسائر

\-

[<u>\#النقطة_الثالثة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%84%D8%AB%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

[<u>\#انتا_اتخضّيت</u>](https://www.facebook.com/hashtag/%D8%A7%D9%86%D8%AA%D8%A7_%D8%A7%D8%AA%D8%AE%D8%B6%D9%91%D9%8A%D8%AA?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

هل حضرتك متخيّل إنّك رايح تبيع فيلّا ب 50 مليون جنيه
لواحد - الواحد ده هيتخضّ بساعتك الغالية !!

\-

حضرتك متخيّل إنّ واحد عنده 50 مليون جنيه على هامش أعماله -
مطلّعهم على جنب لوحدهم كده عشان يشتري بيهم فيلّا - يبقى هوّا عنده
كام

اللي عنده الكام ده - هيتخضّ بالمرسيدس اللي انتا داخل عليه
بيها ؟!

\-

ثمّ - وده الأخطر

هل حضرتك متخيّل إنّه مصدّق إنّ المرسيدس بتاعتك - كان إيه
اللي رماك ع المرّ

\-

هل انتا متخيّل إنّه مش عارف إنّ الساعة دي مضروبة - أو ع
الأقلّ انتا شاريها بمرتّب سنة من شغلك عشان تترسم بيها

ما هو كان نفع نفسه حضرتك

\-

إيه اللي مخلّيك شغّال بيّاع يعني لمّا انتا عندك مرسيدس ولابس
ساعة ب 50 ألف دولار - واخد الشحططة هواية مثلا - ولّا عليك ندر تشتغل
بيّاع - ولّا دي وصيّة والدتك ليك قبل ما تموت يعني - ما هو اللي أمرّ منّه يا
فندم

\-

إيه اللي رماك تشتغل بيّاع وتتشحطط الشحططة دي لمّا انتا غنيّ
ومعاك مرسيدس ولابس بدلة غالية وساعة غالية

ما هو كلّه تمثيل

\-

إنتا متخيّل إنّ اللي معاه 50 مليون للفيلّا فقط - مش عارف
تاريخك ؟! همّا الملايين دي بتتلقى في الشارع - ما هو جايبها من أيّام ما كان
بيفطر على عربيّة الفول - وعدّى عليه بشر أشكال وألوان

جاي انتا النهارده تقرطسه بساعة غالية ؟!

\-

يقوم ابنك انتا - يضحك عليّا انا - ويبيع لي البتاعة دهيّا -
ويقول لي دي بتقزقز لبّ

\-

للأسف الفقراء بيتخيّلوا إنّ الأغنياء بيبصّوا للحاجات دي زيّ
ما الفقراء بيبصّوا ليها

\-

عشان انتا فقير - وبتنبهر بالمرسيدس - فمتهيّأ لك إنّ الغنيّ
هينبهر بيها - دا معاه رولز رويس ده

\-

يبقى إيه - يبقى تعيش عيشة أهلك

إلبس حلو وكلّ حاجة - لكن ما تصدّقش نفسك وتعيش الدور وتتوهم
إنّك دخلت عليه بالبدلة الفيكتوريا سيكريت خلّيته مضى ع العقد وقتيّ !!

\-

الحقيقة إنّ الأغنياء بيكونوا بقوا أغنياء لدرجة إنّهم ما
بقوش بينبهروا بما ينبهر به الفقراء - فهتلاقيهم لابسين لبس عادي
جدّا

بل - وده الأخطر - هتلاقيهم بدؤوا يتضايقوا من البس
المبالغ فيه

فعمليّا - الناس دي لمّا تدخل عليهم بلبس معتدل - هتكون أقرب
ليهم

\-

طب انا البس لبس معتدل واروح اشتغلهم

هيفقسوك بردو

\-

طب والحلّ ؟!

الحلّ إنّك تخلّيك على طبيعتك - وتشوف شغلك - انتا جاي تبيع -
مش تتمنظر - شوف شغلك - وأنا هاشتري - لو مش هاشتري المنتج - هاشتريك انتا
شخصيّا - يعني هاحترمك

\-

[<u>\#النقطة_الرابعة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%B1%D8%A7%D8%A8%D8%B9%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

[<u>\#لا_تلمع_أكثر_من_الملك</u>](https://www.facebook.com/hashtag/%D9%84%D8%A7_%D8%AA%D9%84%D9%85%D8%B9_%D8%A3%D9%83%D8%AB%D8%B1_%D9%85%D9%86_%D8%A7%D9%84%D9%85%D9%84%D9%83?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

من أوائل الكتب اللي قرأتها أوّل ما قلت يا بيزنس - كتاب
اسمه 48 قانون للسطوة

الكتاب ده المفروض تحفظه - مش تقرأه

فيه قانون مهمّ في الكتاب ده بيقول ( لا تلمع أكثر من
الملك )

\-

أنا شخصيّا بالتزم بالقانون ده - فما بالبسش لبس يثير حفيظة
الطرف اللي قدّامي - ما بالبسش لبس يحطّني في مقام التحدّي ليه - بالبس لبس
متعادل - عشان هوّا ما يركّزش في اللبس - ويركّز معايا في الموضوع

\-

حضرتك لو حطّيت بيرفيم قويّ - فلازم تفهم إنّ الحيوانات بتفرض
سيطرتها على مناطق نفوذها بالبيرفيم بتاعها

واحنا كبشر- عندنا نفس الصفة

\-

البيرفيم القويّ بتاعك - هوّا منطقة نفوذ محيطة بيك - فلو
دخلت عليّا بيها - أنا - كذكر - هحاربك - عشان اطردك من منطقة نفوذي - ما
انا كمان ليّا منطقة نفوذ

\-

فتجنّب بشدّة إنّك تحطّ بيرفيم قويّ في أوقات العمل - خصوصا
البيرفيمات الذكوريّة

البيرفيمات دي معمولة عشان السهرة مع المدام - لكن لو
حطّيتها الصبح وجيت دخلت عليّا بيها المكتب - فأنا هابقى عاوز أطردك من
مكتبي - منطقة نفوذي

\-

ممكن تكون انتا مذاكر كلّ حاجة في البيعة - والبيعة تمام -
لكن أنا هارفضها

الحقيقة إنّ انا ما رفضتش البيعة - ولكن رفضتك انتا كبيّاع
جاي يتحدّاني في منطقة نفوذي

\-

معظم الرجال لن يدركوا هذه النقطة - لإنّها بتحصل في العقل
الباطن

لكن - سواءا انتا كنت فاهمها أو لأ - فردّ الفعل هيكون
واحد - وهو الرفض

\-

يبقى القاعدة بتقول إيه - لا تلمع أكثر من الملك

\-

إنتا بيّاع - أمّور ولابس كويّس ومسرّح شعرك شعراية شعراية
وحاطط بيرفيم مثير - وأنا جاي اشتري منّك شقّة أنا ومراتي

وفجأة - تلاقيني خلّصت معاك الكلام بسرعة - وقولت لك طب
هنشوف ونردّ عليك - وخدت المدام ومشيت

\-

العكس صحح - إنتي بيّاعة - ومن ضمن وسائلك للبيع إغراء
المشتري جنسيّا - عن طريق لبسك الضيّق والبيرفيم الأنوثيّ اللي حاطّاه -
والمرقعة في كلامك مع المشتري

ففجأة لقيتي زوجة العميل قالت له احنا نسينا اللي مش عارف
إيه - وقامت شادّاه من إيده وماشية

\-

يبقى إيه

لا تلمع أكثر من الملك

ولا تتحدّى مناطق النفوذ

\-

[<u>\#النقطة_الخامسة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AE%D8%A7%D9%85%D8%B3%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

[<u>\#النصيحة_الصحيحة</u>](https://www.facebook.com/hashtag/%D8%A7%D9%84%D9%86%D8%B5%D9%8A%D8%AD%D8%A9_%D8%A7%D9%84%D8%B5%D8%AD%D9%8A%D8%AD%D8%A9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

النصيحة الصحيحة هي استبدال نصيحة ( إهتمّ بمظهرك ) -
لنصيحة ( لا تهمل مظهرك )

\-

مش هيّا هيّا ؟!

لأ - مش هيّا هيّا

\-

اهتمّ بمظهرك هيبقى نتيجتها إنّك بتحاول ترفع مظهرك من منطقة
التعادل - لمنطقة الاهتمام والمبالغة

\-

لكن - لا تهمل مظهرك - هيبقى نتيجتها إنّك هترفع مظهرك من
منطقة الرثاثة - لمنطقة الاعتدال - وده المطلوب

\-

مطلوب منّك لو هدومك مش نضيفة إنّك تنضّفها - لو متعوّد تلبس
قميص مش مكوي - بقول لك إكوي القميص

لو مش متعوّد تحطّ بيرفيم - بقول لك حطّ بيرفيم - هادي

لو مش متعوّد تغسل سنانك - لأ - إغسل سنانك

لو بتتكلّم بلكنة مكسورة - اظبط لكنتك على لكنة القاهرة -
اللكنة المعتدلة المستخدمة في الأفلام والمسلسلات ( العاديّة مش السجع بتاع
اليومين دول ) - دي اللكنة الستاندرد عندنا في مصر - اللي ما حدّش هينتقدك
عليها

لو فيه مصطلحات من مصطلحات المجال بالانجليزي - إهتمّ
تنطقها النطق الصحيح - لكن ما تعوجش لسانك - إنطق النطق الصحيح وفقط

\-

افهم إيه هيّا مساحة الكلام الفورمال - وافهم مناطق بدء
وإنهاء الكلام

\-

مساحة الكلام الفورمال يعني ما ينفعش تتكلّم مع العميل مثلا
في حاجة شخصيّة - ما ينفعش يقول لك احنا ساكنين في منطقة كذا وعاوزين ننقل
للقاهرة الجديدة - فتقول له أيوه ضروريّ تنقلوا من المنطقة دي عشان هيّا
منطقة سيّئة - ما أبوه وامّه كانوا من المنطقة دي حضرتك

\-

لو قالوا لك معلشّ اتأخّرنا على المقابلة عشان كنّا عند دكتور
التخسيس - ما ينفعش تقول له أيوه لازم تخسّ - إنتا مال السيّدة والدة حضرتك -
ما تصاحبش العميل - لكن قول له - ألف سلامة على حضرتك - وخشّ في
الموضوع

\-

إعرف مناطق بداية ونهاية الكلام

\-

يعني بيقول لك معلشّ اتأخرنا عشان الطريق زحمة - فممكن في
بداية الكلام تاخد 30 ثانية تتكلّموا عن إنّه فعلا الوقت ده من السنة بتكون
الدنيا زحمة - أو الدنيا بتكون زحمة في الساعة دي بسبب خروج المدارس - ده
اسمه آيس بريكنج - أو كسر الثلج - أو التمهيد للموضوع الأصليّ

\-

لكن ! لازم تنتهي من الكلام ده بسرعة وتدخل في
الموضوع

\-

إفهم منطقة إنهاء الكلام - يعني لمّا تلاقي العميل بدأ
يسألك عن الأقساط والدفعات - يبقى العميل بدأ يقفل الكلام - ما تاخدوش
وترجّعه لمنطقة الشكاوى والمقترحات بقى- الراجل بيقفل - يا سلام - دا عزّ
الطلب

\-

إفهم نبرات الصوت - إمتى تتكلّم بصوت عالي وإمتى بصوت واطي
وإمتى بصوت معتدل

\-

لو بتقول ميزة في المنتج بتاعك - فطبيعي ترفع طبقة صوتك
هنا

\-

لكن لو العميل بيشتكي من حاجة وردّيت عليه بطبقة صوت
عالية - فانتا بتتحدّاه - فهيردّ عليك بما يؤيّد الشكوى بتاعته - فانتا هتردّ
برفض كلامه - وهتبقى خناقة

\-

فالنصيحة الصحيحة هي

إهتمّ بشغلك الأصليّ - البيع - اللي هوّا إظهار المميّزات -
اللي هوّا الردّ على مخاوف العميل

\-

ذاكر قبل شغلك - يعني اختار الشريحة الصحيحة - الشريحة
اللي معاها ثمن المنتج - ومحتاجاه بالفعل - عشان ما تحرقش كتير ع
الفاضي

\-

أخيرا - في الشكل والمظهر - إطلع من تحت الصفر - لمنطقة
الصفر

لكن !! ما تفكرّش تطلع من الصفر نفسه لما فوق الصفر

خلّيك معتدل - ولا تتحدّى العميل - ولا تنافسه في منطقة
نفوذه

\-

[<u>\#نشوف_شغلنا_الله_يكرمكوا</u>](https://www.facebook.com/hashtag/%D9%86%D8%B4%D9%88%D9%81_%D8%B4%D8%BA%D9%84%D9%86%D8%A7_%D8%A7%D9%84%D9%84%D9%87_%D9%8A%D9%83%D8%B1%D9%85%D9%83%D9%88%D8%A7?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

\-

أخيرا

شوف حلقة
[<u>\#معادلة_البيع</u>](https://www.facebook.com/hashtag/%D9%85%D8%B9%D8%A7%D8%AF%D9%84%D8%A9_%D8%A7%D9%84%D8%A8%D9%8A%D8%B9?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

من سلسلة
[<u>\#مفاهيم_مهمّة_في_البيزنس</u>](https://www.facebook.com/hashtag/%D9%85%D9%81%D8%A7%D9%87%D9%8A%D9%85_%D9%85%D9%87%D9%85%D9%91%D8%A9_%D9%81%D9%8A_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZWPQtrxNUoKldnHz7eRrckaZBdK-9bS8GgbbedrO92MJZazC7a6MhbDzbhrdqJbRB-3fm62n1lERQy8vh9k5hG1RuFGfUFjOohYHoBEXbHrybuEsu_8rtMxEPyUx5VcbJpx4aSGQI0KFakiVrX6gb2NascD-D3sVy6uYuEEBinz_wecz6x97orHvKnf3wP-HrPfSIRP7_nSJA38ALeUXqrz&__tn__=*NK-R)

على قناة المكتب على اليوتيوب

وما تطلبش الرابط عشان بياخدوا بلوكّ
