---
layout: post
title: "حرق عبقرية الاطفال"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


طول عمري بقول إنّ الكلام عن الأطفال إنّهم عباقرة بداية
طريق حرقهم  
الطفل نفسيّته هشّة  
ممكن يكتسب أفكار مغلوطة من تعامل الناس معاه باعتباره
عبقري  
طبعا مطلوب إنّك تبدي اهتمامك بذكاءه الملحوظ  
وتكافئه علي كده  
لكن ما تأفورش  
لإنّك بكده بتأذيه  
كانوا بيجيبوا أطفال من زمان يخطبوا وهمّا عندهم 6 سنوات
مثلا  
منتظر إيه من طفل عنده 6 سنوات لما يلاقي المشايخ قاعده
تسمع له  
ده غلط كبير  
أبسط الأمور هيصاب الطفل بالغرور  
في حين إنّ عقليّته لسه ما تأهّلوش لاعتبار ده فضل من الله
وبداية طريق التعلّم والكلام ده اللي ممكن الناس الكبار نفسهم يكونوا مش
عارفينه  
أنا عاوز اتكلّم عن قضيّة المخترع الصغير  
ده كلام غلط  
المفروض نكرّمه ماشي  
لكن مش نعمله أيقونة ونجمع الناس حوليه  
أنا مش باتكلم عن مشكلة سفره  
انا باتكلم عن انه حتي لو لسه موجود في مصر  
فكرة انّك تعمل هالة كبيرة حوليه  
انتا كده بتحرقه  
المفروض واحد زي ده عرفنا انه مؤهل انه يباه حاجة
كبيرة  
خلاص  
يتوجه لطريق معين المفروض ان الدولة تكون عاملاه اصلا
لرعاية الموهوبين في كل مجال  
يعني بره برنامج اعداد بطل اوليمبي بيستغرق 10
سنوات  
خلال العشر سنوات دول مش عاوزك كل شوية تجيب
الطفل  
وتصوره  
وهاهاهاهاها  
الباتل الساغير  
ايه الرخامة دي  
بلاش تحرقوا المواهب وهيا صغيرة  
انا بقول الكلام ده من واقع تعاملي مع الاطفال لفترة كبيرة
ايام ما كنت بدرب كاراتيه  
انا كنت باتبني راي ان الاطفال ما يدخلوش منافسات قبل سن
ال 14 مثلا  
مرة كان فيه طفل عنده عشر سنوات  
وكان بطل الجمهورية في سنه  
قال لي انا زهقت خلاص من الكاراتيه يا كابتن  
تخيل  
عنده عشر سنوات وزهق  
ده اتحرق كبطل  
المفروض اللي زي ده ياخد مساره عادي في التدريب  
ما يتضغطش عليه بسبب البطولات  
سيبه يلعب هنا شويه وهنا شويه  
لما يبتدي يتكون له شخصية مستقله  
يبتدي ساعتها تكلمه عن المنافسة  
كذلك  
الطفل المتفوق دراسيا  
عمل هالة حوليه ده شئ غلط  
الجدير بالذكر ان حتي الطفل ده مهما عمل  
فاختراعاته هي بالنسبة لسنّه  
يعني هيا اختراع بالنسبة لانه عنده 15 سنة  
لكن لا تمثل اختراع بالمعني المفهوم علميا  
زي ما بتلاقي طفل عنده سنتين وبيعرف يعدّ لعشرة  
انتا بتعتبر ده انجاز  
هوا انجاز  
بسّ النسبة لسنّه  
اما بخصوص انك ما تقلش عليه عبقري وتكرر ده كتير  
تخيل انك جبت طفل عنده 15 سنة  
وقلت عليه انه عمل اختراعات سبق بيها اساتذة الجامعات ومش
عارف ايه  
اولا ده ما حصلش  
ثانيا انتا وانتا بتقول كده مش متخيل الطفل ده لما يدخل
هندسة مثلا  
هيبص ازاي لاساتذته  
هل هيتقبل ان حد منهم يقول له معلومتك غلط  
خصوصا ان الحد ده ما سمعناش عنه انه اخترع حاجة  
في حين ان الحقيقة بتقول ان معلومة الاستاذ الجامعي ده
اوثق بكتير من معلومة المخترع الصغير  
وهل هوا هيتقبل يقعد يقرأ ويذاكر حاجة  
ليه  
عشان يبقي عبقري  
ما هوّا كده فعلا خلاص  
احنا بنسئ التعامل مع اطفالنا  
لو طفل انتا قلت عليه مخترع  
وبيكسب في مسابقات اللي مش عارف ايه  
هل هوا هيفضل يقرا قراءة حرة عن مجالات اهتمامه  
ولا هينتظم في صفه التعليمي  
تقول لي بس التجربة بتقول ان الناس اللي شغالة عمل حر
بتنجح اكتر من الاكاديميين  
اقولك ده غلط  
الفكرة دي وصلت نتيجة ان الشئ المبهر ان حد مش متعلم ينجح
في حاجة  
فالاعلام يركز عليه  
مرة بالتانية تتكون عندك فكرة ان النجاح مرتبط بالتعلم
الحر  
في حين انه مش شئ شيق اوي ان الاعلام يذكر ليك قصة نجاح
واحد ماشي في طريق العلم والبحث العلمي المتعارف عليه  
يعني مثلا المثير لاذان الجمهور اني اقول لهم ستيف جوبز
عمل ابل وهوا ما كملش تعليمه  
ايوه  
ده نموذج  
لكن فيه كام واحد عمل شركة بحجم ابل واكبر وهوا باني نجاحه
ده علي علم  
الاعلام مش هيتكلم عنهم لانهم معتادين بالنسبة
للناس  
الاعلام عاوز الغرائب والطرائف زي ما بيقولوا  
زي ما بيقولوا انه مش خبر اعلامي ان كلب عض انسان  
لكن لو انسان عذ كلب  
ده يباه خبر متصدر الصحف الرسمية وغير الرسمية والاذاعات
والتليفزيونات وال وال  
احنا بنحرق اطفالنا وهما في مرحلة بدء التفوق
العلمي  
وده غلط  
المفروض الطفل ظهر عليه ملامح النبوغ  
ندخله في سكة صقل الموهبة اللي عنده بالعلم  
مش نعمله اراجوز ونقعد نتندر علي حكاياته  
أفيقوا يرحمكم الله
