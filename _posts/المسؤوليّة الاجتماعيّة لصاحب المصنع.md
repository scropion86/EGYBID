---
layout: post
title: "المسؤوليّة الاجتماعيّة لصاحب المصنع.md"
date:   2024-07-21T00:00:01+03:00
author: "Mahmoud"
category: "3 - علم نفس البيزنس"
---
حضرتك كصاحب مصنع

ما تفتكرش إنّ مسؤوليّتك تنتهي عند متابعة العمّال

وشراء الخامات في مواسمها بأسعار رخيصة

ومتابعة إعلانات السوشيال ميديا

واشترينا بكام وبعنا بكام وكسبنا كام وبسّ

\-

لازم تفهم وتستوعب وتتخيّل امتداد مسؤوليّاتك واصل
لفين

\-

القلم ده

اللبّيسة بتاعته مثقوبة

ليه ؟

عشان لو طفل بلع اللبّيسة ما يموتش

يفضل يتنفّس لحدّ ما نطلّع اللبّيسة

\-

ده من ضمن مسؤوليّات حضرتك كصاحب مصنع

مش السوشيال ميديا والمبيعات وخلاص

\-

مسؤوليّة أكبر

تخيّل إنّك اخترت نوع حبر سيّء

اتكتب بالقلم دا عقد

بعد 20 سنة الورثة اختلفوا

بيطلّعوا العقود

لقوا الحبر باهت على العقود - والكتابة غير واضحة

ضاعت حقوق الناس !!!

مين المسؤول ؟!

\-

خد المثال ده ومدّ الخطّ على استقامته في صناعتك

\-

لو حضرتك صاحب مصنع حفّاظات أطفال

وأهملت في اختيار الموادّ الداخلة في تصنيع الحفّاظات

فسبّبت عقم للأطفال

دي مسؤوليّتك ولّا لأ ؟!

\-

هتقدر تقف قدّام ربّنا سبحانه وتعالى وإنتا شايل جرم زيّ ده -
تعقيم جيل من الأطفال ؟!!!

\-

مدّ الخطّ على استقامته

بتصنّع سلالم

استرخصت في مفصّلات - أو اشتريت صاج خفيف عشان توفّر

واحد طلع على السلّم

وقع على ظهره

جاله شلل

قضّى بقية عمره قاعد على كرسيّ

وعيلته عاشت معاه سنين من المعاناة

إنتا متخيّل إنّ يوم القيامة مش هتلاقي الذنب ده في صحيفة
أعمالك ؟!!!

\-

حاجة غذائيّة صلاحيّتها انتهت عندك

فشلتها من الكيس ده - وطبعت أكياس جديدة - عليها تاريخ
صلاحيّة جديد

إنتا فاكر إنّ الموضوع هيخلص في الدنيا ؟!!!

إنتا فاكر نفسك عايش في حياة منتهية - الدنيا هتخلص وبعدين
كلّ واحد يروح لحاله

إنتا فاكر إنّ القرش اللي كسبته النهارده وصرفته بكره ودفعت
عليه ضرايب آخر السنة - إنّه كده خلاص دورته انتهت

دا لسّه حساب طويل وتقيل

\-

قال رسول الله صلّى الله عليه وسلّم ( واللهِ لو تعلمون ما
أعلمُ لضحكتم قليلًا ولبكيتم كثيرًا )
