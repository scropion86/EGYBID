---
layout: post
title: "الرزق ليس ردّ فعل إلزاميّ"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


من الأفكار الخاطئة في الرزق - إنّك تتعامل مع ربّنا سبحانه
وتعالى على إنّه ( ردّ فعل ليك ) !!! والعياذ بالله




يعني كنت ما بصلّيش - ورزقي كان ضيّق - خلاص بدأت أصلّي -
فانتا منتظر ردّ الفعل بقى - منتظر الرزق يشتغل !!




كنت واخد قرض من البنك - وحالي كان واقف - خلاص سدّدت
القرض - يبقى الرزق يشتغل بقى !!!




لازم تفهم إنّ ربّنا سبحانه وتعالى هو الذي يفعل - وإنتا
منتظر منّك ردّ الفعل - مش العكس

ربّنا سبحانه وتعالى هو الذي يبتليك بسعة الرزق - وانتا
مطلوب منّك ردّ الفعل بالشكر والحفاظ على النعمة وعدم استخدامها في
الحرام




وربّنا سبحانه وتعالى هو الذي يبتليك بضيق الرزق - وانتا
مطلوب منّك ردّ الفعل بالصبر وعدم الالتجاء للحرام




مين فهّم الناس إنّ علاقتنا بربّنا سبحانه وتعالى إنّنا نفعل -
وهوّا سبحانه وتعالى ملزم بردّ الفعل المناسب لأفعالنا ؟!!! والعياذ
بالله




قال تعالى

وما قدروا الله حقّ قدره




الفكرة دي نابعة من خطأ كبير إسمه ( نظريّة الإله
الأبّ )

وده تصوّر عند بعض الناس إنّه ( طالما ربّنا سبحانه وتعالى
خلقنا - يبقى يدلّعنا بقى ) !!!

جابوها منين دي - مش عارف




هوّا ربّنا سبحانه وتعالى لمّا خلقك - قال لك إنّه خلقك عشان
يدلّعك - ولّا عشان يختبرك ؟!




ربّنا سبحانه وتعالى أخبرنا في أكثر من موضع من القرآن إنّنا
في الحياة الدنيا في اختبار




منها قوله سبحانه وتعالى

ونبلوكم بالشرّ والخير فتنة




ففكرة إنّك تكون شغّال على نظريّة إنّه أنا خلاص عملت كذا -
فمنتظر الأجر دلوقتي وبالطريقة اللي أنا أحدّدها - الفكرة دي طلّعها من
خيالك




ممكن تكون واخد قرض وتسدّده وتتخلّص من الربا - والحال يفضل
واقف بردو عادي

كان واقف زمان ( عقوبة على الربا )

وبقى واقف دلوقتي ( على سبيل الابتلاء )

وممكن يشتغل معاك حلو جدّا في الربا -يبقى دا (
استدراج )




إفهم المواضيع دي كويّس - بدل ما عقلك وقلبك يعيشوا في عذاب
مستمرّ قاتل !!!
