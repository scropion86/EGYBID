---
layout: post
title: "الناتج المحلي الاجمالي والشخصي"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


بص  
انا مش عاوزك تتضايق خالص  
-  
تعالي بدل ما نحرق دمنا نقول كلمتين في الاقتصاد
ينفعونا  
ما هو ما نبقاش جيبنا فاضي وعقلنا فاضي كمان  
-  
شوف يا سيدي  
فيه حاجة اسمها  
الناتج المحلي الاجمالي  
Gross Domestic Product  
اللي اختصارا بتتقال  
GDP  
-  
وده معناه  
مجموع الاسعار النهائية للخدمات والمنتجات في الدولة لمدة
سنة  
-  
أبسّطهالك  
بابايا بيقبض كام وباباك بيقبض كام  
-  
ببساطة  
امريكا الجي دي بي بتاعها 18500 مليار دولار  
مصر 336 مليار دولار  
-  
طيب  
فيه بقي حاجة اسمها  
نصيب الفرد من الناتج المحلي الاجمالي  
Per capita GDP  
-  
تاخد الناتج المحلي الاجمالي وتقسمه علي عدد
السكان  
-  
أبسّطهالك  
باباك بيقبض 4000 جنيه - واسرتكوا مكونة من 8
افراد  
وابويا بيقبض 3000 جنيه - واسرتنا مكونة من 3
افراد  
-  
يبقي انا احسن منك  
لان نصيبي في اسرتنا 1000 جنيه  
بينما انتا نصيبك 500 جنيه  
-  
ببساطة  
امريكا نصيب الفرد فيها  
18500 مليار دولار مقسومين علي حوالي 325 مليون
مواطن  
يطلع 57500 دولار في السنة  
-  
مصر  
336 مليار دولار علي 95 مليون مواطن  
يطلع نصيب الفرد حوالي 3500 دولار في السنة  
-  
لا حاسب  
استني استني  
يعني نصيبي انا 3500 دولار في السنة  
يعني 62 الف جنيه  
-  
يعني اسرتي المكونة من 5 افراد بيدخل لها 300 الف جنيه في
السنة  
انتا كداب يا ابو صلاح  
-  
ده انا ابويا لو اتحصل علي 300 الف جنيه في سنة يتجوز علي
امي وقتي  
-  
اصبر بس  
فيه معيار تالت  
معيار عدالة التوزيع  
-  
يعني  
ممكن دولة يكون دخلها مليون جنيه  
وفيها الف مواطن  
كده يبقي نصيب كل مواطن 1000 جنيه ؟!  
-  
لا  
ده حسابيا - كمتوسط  
-  
لكن  
ممكن في الحقيقة يكون 999 مواطن بياخدوا 999 جنيه  
والمواطن الاخير بياخد 999001 جنيه لوحده  
-  
تجمعهم تلاقيهم الالف مواطن خدوا مليون جنيه ايوه  
لكن  
ما فيش عدالة في التوزيع  
-  
يعني  
باباك جاب ليكوا تورتايه انتا واخوك  
كل واحد خد نص التورتاية  
تمام ماشي  
-  
بابايا بقي جاب لينا تورتاية انا واخويا  
انا خدت التورتاية كلها  
وقلت لاخويا التدخين ضار جدا بالصحة  
والتورتة هتجيب لك سكر  
-  
انتا فاكر اللي بياكلوا تورتة دول سعداء ؟!  
التورتة لا تجلب السعادة - المهم راحة البال  
-  
والفقر مش عيب  
الفقر حشمة  
-  
اخيرا  
-  
انا بعد كل الهري اللي انتا كاتبه ده  
مش عارف بردو  
تذكرة المترو اغلي في مصر ولا امريكا ؟  
-  
حاضر  
هجاوب حضرتك  
عشان توصل لاجابة صحيحة  
-  
اولا  
خلينا نوحد العملة  
يعني  
تذكرة المترو في امريكا ب 2.8 دولار  
وفي مصر ب 0.4 دولار  
-  
سيبك من اللي كاتب ان سعرها في مصر 0.07 دولار  
ده بيخرف - او الصورة قديمة  
-  
مش قديمة قوي يعني  
من سنة - لما كانت بجنيه  
-  
طيب  
نرجع تاني  
سعر تذكرة المترو في امريكا 2.8 دولار  
وفي مصر 0.4 دولار  
-  
نظريا كده مصر ارخص سبع مرات  
-  
اصبر بس  
ده العكس تقريبا  
مصر هيا اللي اغلي حوالي سبع مرات  
كمل بس وانتا تفهم  
-  
شوف لي متوسط دخل المواطن الامريكي في الشهر كام  
57500 علي 12  
حوالي 4800 دولار  
-  
طيب  
في مصر بقي  
مرتبه كام  
3500 علي 12  
يعني 292 دولار  
-  
يا عم ما تنرفزنيش  
يعني اسرتنا مكونة من 5 افراد  
بيدخل لها 292 \* 5 = 1460 دولار في الشهر  
يعني 25500 جنيه في الشهر  
انتا مجنون ؟!  
-  
يا سيدي مشيها مش مشكلة  
ونعتبر ان فيه عدالة توزيع  
-  
احسب لي بقي لو سمحت  
المواطن في امريكا بيستخدم المترو بكام في الشهر  
يعني اضرب سعر التذكرة في 2  
ذهاب وعودة  
واضرب في 25 يوم شغل في الشهر  
يعني اضرب في 50 علي طول  
تمام  
-  
يبقي 2.8 \* 50  
يطلع  
140 دولار  
-  
بينما المصري بيصرف  
0.4 \* 50  
يطلع 20 دولار  
قشطة جدا  
-  
احسب لي بقي لو سمحت  
وركز  
عشان هوا ده الفيصل  
-  
احسب لي نسبة مصاريف الامريكي علي المترو  
مقارنة بنسبة مصاريف المصري علي المترو  
-  
يطلع الامريكي بيصرف 140 دولار في الشهر علي
المترو  
من 4800 دولار مرتبه  
-  
يعني بيصرف  
2.9 % من مرتبه علي المترو  
-  
طيب  
المصري بيصرف 20 دولار في الشهر علي المترو  
من اجمالي 292 دولار اللي هما مرتبه  
يطلع بيصرف 6.8 % من مرتبه علي المترو  
-  
يبقي المترو في مصر اغلي تقريبا مرتين ونص من المترو في
امريكا  
-  
طيب  
عشان ضميري ما يانبنيش  
لان الحسبة اللي فوق فيها مغالطتين بالنسبة لمصر  
ومغالطة بالنسبة لامريكا  
-  
هاعتبر متوسط سعر التذكرة 5 جنيه مش 7  
يعني 0.3 دولار  
يبقي في الشهر 15 دولار  
-  
المرتب ابو 25500 جنيه ده مستفز  
انا هاعتبر دخل المواطن ( الواحد ) في الاسرة المصرية 800
جنيه  
ده علي اساس ان رب الاسرة بيقبض 4000 جنيه  
-  
يبقي 800 جنيه علي 17.5  
يبقي نصيب المواطن في مصر في الشهر 45 دولار  
بيصرف هوا مترو ب 15 دولار  
يبقي بيصرف مترو ب 33 % من دخله  
-  
المواطن الامريكي بردو هنقول انه مش بيتحصل علي ال 4800
دولار كلهم  
فيه حيتان بياخدوا منه جزء منهم  
خلينا نقول بيتحصل علي 2800 بدلا من 4800  
-  
يبقي بيصرف 140 دولار من 2800  
يعني 5 % من دخله علي المترو  
-  
قارن لي ده باللي بيصرف علي المترو 33 % من دخله  
باللي بيصرف 5 % من دخله  
-  
يبقي النسبة ان سعر التذكرة في مصر  
اغلي حوالي سبع مرات من سعرها في امريكا  
-  
وسلّمولي عليه  
-  
[<u>\#مرزوقيّات\_في\_الاقتصاد</u>](https://www.facebook.com/hashtag/مرزوقيّات_في_الاقتصاد?source=feed_text)
