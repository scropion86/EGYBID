---
layout: post
title: "معيار الانتقال من الوظيفة للعمل الحرّ"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZU7-4jsPRpBTuqtDwG4FL5y1f8wfU4OYFIRl8ymCnDC36Pb2_JVTedeFf0HZ7q8ElPlutmXFQmtskLKyNmgYQr7elqY9MrISNmwuJuh1VvnljUmmmuEgG3eVZ-pOBCB8rxJu5FU7uF3Joiwhyth1WandPC87fqMhRXSgH65r6ynjub9OuXc3HewnEEE8jsuLPA&__tn__=*NK-R)




اتكلّمنا امبارح عن معيار الانتقال من مرحلة العمل الحرّ
لمرحلة البيزنس

إنّ العمل الحرّ يكون وصل لإنّه يحقّق لك 10 أضعاف راتب زميلك
الموظّف لمدّة 6 شهور متّصلة - وتفاصيل أخرى

فجالي سؤال منطقيّ - وهو -
[<u>\#معيار\_الانتقال\_من\_الوظيفة\_للعمل\_الحرّ</u>](https://www.facebook.com/hashtag/%D9%85%D8%B9%D9%8A%D8%A7%D8%B1_%D8%A7%D9%84%D8%A7%D9%86%D8%AA%D9%82%D8%A7%D9%84_%D9%85%D9%86_%D8%A7%D9%84%D9%88%D8%B8%D9%8A%D9%81%D8%A9_%D9%84%D9%84%D8%B9%D9%85%D9%84_%D8%A7%D9%84%D8%AD%D8%B1%D9%91?__eep__=6&__cft__%5b0%5d=AZU7-4jsPRpBTuqtDwG4FL5y1f8wfU4OYFIRl8ymCnDC36Pb2_JVTedeFf0HZ7q8ElPlutmXFQmtskLKyNmgYQr7elqY9MrISNmwuJuh1VvnljUmmmuEgG3eVZ-pOBCB8rxJu5FU7uF3Joiwhyth1WandPC87fqMhRXSgH65r6ynjub9OuXc3HewnEEE8jsuLPA&__tn__=*NK-R)




فخلّينا نناقش النقطة دي




أوّلا /




[<u>\#لا\_تقفز\_بكلتا\_قدميك\_في\_النهر</u>](https://www.facebook.com/hashtag/%D9%84%D8%A7_%D8%AA%D9%82%D9%81%D8%B2_%D8%A8%D9%83%D9%84%D8%AA%D8%A7_%D9%82%D8%AF%D9%85%D9%8A%D9%83_%D9%81%D9%8A_%D8%A7%D9%84%D9%86%D9%87%D8%B1?__eep__=6&__cft__%5b0%5d=AZU7-4jsPRpBTuqtDwG4FL5y1f8wfU4OYFIRl8ymCnDC36Pb2_JVTedeFf0HZ7q8ElPlutmXFQmtskLKyNmgYQr7elqY9MrISNmwuJuh1VvnljUmmmuEgG3eVZ-pOBCB8rxJu5FU7uF3Joiwhyth1WandPC87fqMhRXSgH65r6ynjub9OuXc3HewnEEE8jsuLPA&__tn__=*NK-R)




يعني ما ينفعش النهارده تقدّم استقالتك من الشركة كموظّف -
وتبدأ مرحلة العمل الحرّ

لازم تاخد فترة تكون شغّال فيها بالتوازي بين وظيفتك في
شركتك نهارا - وعملك الحرّ بعد انتهاء دوام




دوس بنزين وشيل دبرياش -- بالتدريج

لكن ما تشيلش دبرياش مرّة واحدة - العربيّة هتبطّل منّك




بسّ ده متعب قويّ !!

ما انا عارف




الراحة يقابلها ضخّ راس مال - هل انتا معاك راس مال
؟!

لا




يبقى ما عندكش حاجة تضخّها غير وقتك ومجهودك

فهتشتغل 16 ساعة تقريبا - وهتبذل مجهود شخص ونصف أو
شخصين - لفترة حوالي سنتين أو تلاتة




ثانيا /




[<u>\#المنافسة\_والأمانة</u>](https://www.facebook.com/hashtag/%D8%A7%D9%84%D9%85%D9%86%D8%A7%D9%81%D8%B3%D8%A9_%D9%88%D8%A7%D9%84%D8%A3%D9%85%D8%A7%D9%86%D8%A9?__eep__=6&__cft__%5b0%5d=AZU7-4jsPRpBTuqtDwG4FL5y1f8wfU4OYFIRl8ymCnDC36Pb2_JVTedeFf0HZ7q8ElPlutmXFQmtskLKyNmgYQr7elqY9MrISNmwuJuh1VvnljUmmmuEgG3eVZ-pOBCB8rxJu5FU7uF3Joiwhyth1WandPC87fqMhRXSgH65r6ynjub9OuXc3HewnEEE8jsuLPA&__tn__=*NK-R)




حضرتك محتاج توضّح مساحة المنافسة بين شغلك الجديد وشركتك
اللي انتا شغّال فيها كموظّف




الأصل في أيّ عقد عمل إنّه بيمنعك من القيام بأيّ نشاط منافس
للشركة اللي انتا هتشتغل فيها - فراجع البند ده في عقد عملك الأوّل -
غالبا - أو أكيد - هتلاقيه مكتوب




وممكن تلاقيه كمان بيمتدّ لعدم المنافسة بعد ما تسيب شغلك
الحالي - فتأكّد من البند ده - ونصيحتي ليك اعترض عليه في أيّ عقد عمل




إحنا كتبنا بوست في منتهى الطول عن ( شرط عدم المنافسة )
في عقود العمل - ممكن يكون من أطول 3 بوستات كتبتهم في حياتي - مع بوست
المرتّبات - وبوست نفسيّة العامل




فحضرتك محتاج توضّح المساحة دي بمنتهى الشفافيّة مع
شركتك




والحلّين اللي يخرّجوك من النقطة دي همّا كالآتي




الحلّ الأوّل /




إنّك تنافس شركتك خارج مساحة عملها الجغرافيّة أو
المجاليّة




جغرافيّا /




يعني شركتك بتعمل اسطمبات في مصر - وانتا هتعمل تصميم
اسطمبات أونلاين لشركات في أوروبّا - فكده مش هتضرّ شركتك في حاجة




مجاليّا /




يعني شركتك بتبيع مكن - وما بتقدّمش خدمات الصيانة - بتبتيع
بسّ - فانتا هتقدّم خدمة الصيانة - فانتا بتنافسها خارج مجالها




غالبا لو عرضت الفكرة دي على شركتك - هتقول لك ما تيجي
نجوّزك هنّومة - ونعمل قسم في الشركة يقدّم الخدمة دي - وانتا تمسكه -
إرفض




الحلّ الثاني /




إنّ الشركة الحالية ترفض الكلام ده - يبقى استقيل - واشتغل
موظّف في شركة تانية - تكون رايح لهم بالوضع ده أصلا




إنّك أصلا شغّال عمل حرّ في مساحة كذا - وجاي اشتغل عندكم
موظّف في مساحة كذا

فهنا العقد اللي هيتعمل طبيعيّ يكون متجنّب لموضوع عدم
المنافسة




وطبيعيّ همّا ما يعترضوش عليك وانتا بتعمل عملك الحرّ - لإنّ
همّا عارفين كده من الأوّل




وهيقبلوني ؟!

طبيعيّ يقبلوك كموظّف طبعا - لإنّك أساسا جامد جدّا لدرجة إنّك
قادر تعمل عمل حرّ

الكلام دا كلّه مش لحدّ كسر يعني




زيّ اللي رايح يتجوّز زوجة تانية - هتقبلك - ما انتا مش
هتفكّر في الجوازة التانية إلّا لو كنت جامد

لو بتفكّر في الجوازة التانية وخايف تترفض - يبقى اصرف
نظر




وطبعا ما ينفعش بعد ما تشتغل معاهم على اتّفاق إنّك بتنافسهم
خارج مساحتهم - تقوم رايح منافسهم في مساحتهم

قال تعالى

يَا أَيُّهَا الَّذِينَ آمَنُوا أَوْفُوا بِالْعُقُودِ




هذا عن المافسة




أمّا بخصوص الأمانة /




فما ينفعش تشتغل بتصميمات الشركة مثلا

اللي من حقّك تستفيد بيه بشكل شخصيّ من الشركة - هوّا الخبرة
اللي اكتسبتها ودخلت جوّا عقلك من الشركة




يعني كمثال - للتفريق بين النقطتين السابقتين




إنتا شغّال في شركة بتصمّم وتصنّع ماكينات - واتعلّمت خلال
العمل ف الشركة دي إنّك تعمل تصميم كامل لماكينة - وعملت التصميم ده
بالفعل - وبقى من ملفّات الشركة

وبعدين اتطلب منّك خارج الشركة تصمّم ماكينة مشابهة




الغلط - والحرام - إنّك تاخد التصميم اللي في الشركة تشتغل
بيه مباشرة - لإنّ ده بقى من ممتلكات الشركة - زيّ الكولدير اللي في الشركة
بالظبط




وانتا خدت راتب مقابل ما عملت التصميم ده لحساب الشركة -
فالتصميم ده بقى ( ملك ) الشركة - لا يحقّ لك الانتفاع بيه بدون ما تشتريه
من الشركة




لكن !

من حقّك جدّا تبدأ من الصفر للعميل الجديد في عمل تصميم جديد
لماكينته




ما هيّا هيّا - ما التصميم ده هجيبه من دماغي - من الخبرات
اللي اكتسبتها خلال عملي في الشركة




حلو

ما هي الخبرات اللي انتا اكتسبتها دي ملكك انتا - مش ملك
الشركة - فمن حقّك تستغلّ خبرتك بغضّ النظر انتا اكتسبتها منين

لكن التصميم نفسه ( المنتج ) فده مش من حقّك




ثالثا /




[<u>\#إبدأ\_بابو\_بلاش</u>](https://www.facebook.com/hashtag/%D8%A5%D8%A8%D8%AF%D8%A3_%D8%A8%D8%A7%D8%A8%D9%88_%D8%A8%D9%84%D8%A7%D8%B4?__eep__=6&__cft__%5b0%5d=AZU7-4jsPRpBTuqtDwG4FL5y1f8wfU4OYFIRl8ymCnDC36Pb2_JVTedeFf0HZ7q8ElPlutmXFQmtskLKyNmgYQr7elqY9MrISNmwuJuh1VvnljUmmmuEgG3eVZ-pOBCB8rxJu5FU7uF3Joiwhyth1WandPC87fqMhRXSgH65r6ynjub9OuXc3HewnEEE8jsuLPA&__tn__=*NK-R)




ما تبدأش عمل حرّ بحاجة محتاجة تدفع فيها فلوس - إبدأ بحاجة
محتاجة فقط وقت وجهد - ولكن ليس مال




ما ال 3 دول همّا موارد أيّ إنسان في الحياة ( مال - جهد -
وقت )

فانتا موظّف - يعني ما عندكش راس مال - إنتا خالك حسن مات
مرفّص من الجوع - فما تبدأش العمل الحرّ بحاجة محتاجة مال




ما انا بردو ما عنديش وقت ولا جهد - أنا بخلّص ال 8 ساعات
شغل بابقى خلصان

حلو - اشتغل كمان 4 ساعات - وابذل كمان نصف مجهود
شخص




بسّ كده هاتعب قوي

تمام




تمام إيه ؟!

تمام - عارف إنّك هتتعب قوي - أعيّط جنبك يعني ولّا
إيه




ما فيه حلّ تاني - استقيل من الوظيفة - ويبقى عندي وقت وجهد
كاملين




هيّا الناس بتحبّ كلمة ( الاستقالة ) دي قويّ - بتحسّسهم إنّهم
مالكين زمام الأمور - فتلاقيهم بيكرّروا الكلمة دي كتير

زيّ ما الستّات تحبّ تكرّر كلمة ( تلّأني ) - عشان تحسّ إنّها مش
عبدة عندك يعني




فحضرتك عاوز تستقيل - حلو قويّ - هتصرف على بيتك منين
؟

من العمل الحرّ




إنتا ضامن العمل الحرّ ده ؟

أيوه




متهيأ لك - ما فيش عمل حرّ مضمون




وانتا مش من حقّك تستقيل وتعرّض أهلك لمشاكل عدم استقرار
الدخل

قال رسول الله صلى الله عليه وسلّم

كفى بالمرء إثما أن يضيّع من يقوت - أي من يعول




وعموما ما فيش مصدر رزق مضمون

الرزّاق سبحانه وتعالى جعل الرزق غير معلوم - عشان نفضل طول
عمرنا عباد ليه سبحانه وتعالى - فشيل كلمة ( مضمون ) من جنب أيّ كلمة (
رزق )




وما فيش حاجة اسمها أمان ماليّ

إنتا عبد - لازم تفضل طول عمرك مش ضامن رزقك - مش حاسس
بأمان - عشان تفضل طول عمرك متعلّق بالرزّاق سبحانه وتعالى




ولو حصل - ولقيت حدّ رزقه مضمون ( ظاهريّا ) - إعرف إنّه في
ابتلاء عظيم من الله سبحانه وتعالى - هل قلبه هيظلّ متعلّق بربّنا سبحانه
وتعالى رغم استقرار رزقه - ولّا هيطغى لمّا يحسّ بالاستغناء !!




قال تعالى

كَلَّا إِنَّ الْإِنسَانَ لَيَطْغَىٰ . أَن رَّآهُ اسْتَغْنَىٰ




فإنسى موضوع إنّك تتفرّغ للعمل الحرّ دي

العمل الحرّ شغل موسميّ - زيّ المسحّراتي

أنا عدّيت على المراحل دي - وباوصفها لك من الداخل




طيّب - تستمرّ قدّ إيه المرحلة دي ؟




شوف حضرتك

العمل الحرّ نفسه المفروض ياخد معاك 5 سنين

خد منهم سنتين أو تلاتة شغّال بالتوازي مع الوظيفة

لحدّ ما العمل لحرّ يضمن لك دخل يساوي 3 أو 5 أضعاف دخل
الوظيفة كمتوسّط




وقتها تتفرّغ للعمل الحرّ

وتقعد تزوّد في عملك الحرّ لحدّ ما توصل ل 10 أو 20 ضعف أجر
الوظيفة - وقتها تنقل للبيزنس




وقلت لك لو لقيت النسب دي مش متحقّقة - فانتا عندك خطأ في
إدارة عملك الحرّ




المشكلة اللي الناس بتقع فيها مع العمل الحرّ- إنّهم
بيتاعملوا معاه كإنّه ( خارج سياق البيزنس )

يعني بيعتبر نفسه خلاص كده بقى حّر نفسه !!

إنتا بتستعبط ؟!




العمل الحرّ هو نوع متطوّر بين الوظيفة والبيزنس - فلازم
ياخد صفات البيزنس والوظيفة

لازم يكون ليه مواعيد

لازم يكون ليه مستهدف - أو تارجت

لازم يكون ليه تسويق




لكن الناس بتاخد العمل الحرّ بمفهوم أقرب ما يمكن وصفه بيه
هو ( السبّوبة )

يعني شغلانة كده ( ع الطاير )

آدينا قاعدين - جه شغل - أهلا وسهلا - ما جاش - آدينا
قاعدين

عشان كده ممكن تلاقي واحد ( مبلّط ) في العمل الحرّ 10
سنين




أنا شخصيّا ما بدأتش أخرج من العمل الحرّ إلّا لمّا فهمت كده -
لمّا فهمت إنّي باتعامل مع العمل الحرّ غلط - كنت فاهمه غلط - ما كنتش فاهمه
كـ ( مرحلة في البيزنس )




عشان كده بانصح بما أسمّيه ( البيزنس الوهميّ )

والبيزنس الوهميّ ده هو عبارة عن إنّنا بناخد العمل الحرّ -
ونلبّسه بدلة وكرافتّة




هوّا نفس الشخص - بسّ بدل ما هوّا لابس شورت وفانلّة - هيلبس
بدلة وكرافتّة - لكن من جوّا - هوّا نفس الشخص




يعني إيه ؟

يعني هتستأجر شقّة - وهتجيب مكتب - وتعمل سجلّ تجاريّ - وتعمل
ويكأنّ عندك شركة

لكنّك في الحقيقة إنتا شغّال عمل حرّ




يعني إيه بردو ؟

يعني

ما تبقاش شغّال عمل حرّ بشكل فاضح - بتقابل عملائك على
القهوة مثلا

وبردو - ما تعملش بيزنس بشكل كامل - وتجيب موظّفين وهيكل
إداريّ وليلة جامدة قوي سعاتّك يعني




ولكن

خد من العمل الحرّ تكاليفه القليلة ( مش حرّيّته )

وخد من البيزنس الشكل الرسميّ والالتزام والمواعيد ( مش
تكاليفه )

دي مرحلة بسمّيها ( البيزنس الوهميّ )




لمّا تحسّ إنّك بقيت مؤهّل للانتقال من مرحة العمل الحرّ لمرحلة
البيزنس - زيّ ما شرحنا امبارح - وقتها نفس الشقّة اللي انتا مأجّرها للبيزنس
الوهمي - هات فيها موظّفين - وانتقل لمرحلة البيزنس




فالنصيحة التالتة زيّ ما قلنا هي - إبدأ بابو بلاش




طيّب - لو في وسط الشغل محتاج اصرف فلوس ؟

هنا يبقى المصاريف على العميل




إنتا في العمل الحرّ ما تصرفش أيّ فلوس - ما تشتغلش مونة
ومقاولة - إنتا عليك المقاولة فقط - المونة على طالب العمل




لكنّك هشتتغل بنّا ومناول

يعني هتعمل شغلك بشكل مستقلّ - هتساعد نفسك - بدون
الاستعانة بموظّفين

الموظّفين يجولك في مرحلة البيزنس إن شاء الله




فما تصرفش فلوس في مرحلة العمل الحرّ - إنتا شغّال فقط بجهدك
ووقتك - مش بفلوسك




يعني - عميل عاوزني اعمل له اسطمبة

حلو

إنتا هتاخد شغل إيدك في التصميم




محتاجين نشتري خامة - العميل يشتريها




محتاجين ننقلها لشركة تصنيع الاسطمبات - العميل يجيب
عربيّة - أو انتا تجيب عربيّة وهوّا يحاسب السوّاق




شركة تصنيع الاسطمبات محتاجة دفعة مبدئيّة - العميل
يدفع




إنتا بتاخد فلوس مقابل الخدمات ( التصميم - والإشراف على
التصنيع )

لكن ما تشتريش خامات وتدفع فلوس من جيبك




العميل مش عاجبه الحال ده - يروح يشتري الاسطمبة جاهزة من
شركة اسطمبات - ويدفع ضعف التكلفة اللي انتا هتعمل له الاسطمبة بيها




دي قيمتك اللي بتوضّحها للعميل بمنتهى الصراحة - إنّك في آخر
اليوم هتكون مجموع تكاليفك أقلّ من ما يشتري المنتج جاهز




دي القيمة اللي هتقدّمها للشركة الأوروبّيّة أو الأمريكيّة
اللي هتصمّم لها الاسطمبة من هنا من مصر

إنّك هتكون أرخص من المهندس الأوروبّي أو الأمريكيّ - مع نفس
الجودة اللي هتقدّمها لهم




طبعا ممكن تستغرب إنّه معقول فيه مهندس مصريّ هيعمل اسطمبات
لأوروبّا وأمريكا - استغرب عادي




همّا يعني ما عندهمش مهندسين ؟

عندهم - بسّ غاليين - لإنّهم عايشين في مجتمع غالي

لكن إنتا عايش في مجتمع تكاليف المعيشة فيه رخيصة - فقادر
تستفيد بفرق العملة




اقرأ البوست - أو البوستات الي كتبناها عن ( معامل القوّة
الشرائيّة )




فـ خلاصة الموضوع /




تنتقل من الوظيفة للعمل الحرّ بعد ما تكون اشتغلت بالتوازي
سنتين أو تلاتة

وبقيت بتحقّق دخل متوسّط من 3 لـ 5 أضعاف أجرك كموظّف

دا الملخّص - بدون ما تتغافل عن الملاحظات الكتير اللي في
البوست
