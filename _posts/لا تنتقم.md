---
layout: post
title: "لا تنتقم.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#تصحيح_مفاهيم_البيزنس</u>](https://www.facebook.com/hashtag/%D8%AA%D8%B5%D8%AD%D9%8A%D8%AD_%D9%85%D9%81%D8%A7%D9%87%D9%8A%D9%85_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)

\-

[<u>\#عاد_لينتقم</u>](https://www.facebook.com/hashtag/%D8%B9%D8%A7%D8%AF_%D9%84%D9%8A%D9%86%D8%AA%D9%82%D9%85?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)

\-

للأسف مصادر تلقّي البيزنس عندنا في المعتاد بتكون حاجة من
اتنين

إمّا السمع من السابقين - أو التلقّي من التليفزيون
والسينما

\-

بينما المفروض المصدرين يكونوا - السمع من الاستشاريّين -
أو التلقّي من الكتب

\-

للأسف مصدر السمع من الآخرين ده بيكون عادة إنّك بتسمع من
عيلتك أو أصدقائك - اللي مع احترامي ما يعرفوش حاجة عن البيزنس - بل إنّ
بعضهم بيكون نموذج للفشل - وانتا عارف - ورغم ذلك بيكلّمك كإنّه بيعطيك خلاصة
نجاحاته

\-

أو بيكون من خلال السمع من لقاء تليفزيونيّ لرجل أعمال مثلا
طالع فيه في صورة مثاليّة أو مصطنعة

\-

المصدر التاني بيكون التليفزيون أو السينما - واللي للأسف
بيكونوا خليط من خيالات مؤلّف شغلته هي التأليف والدراما - مش
البيزنس

يختلط ذلك مع حبكة دراميّة مطلوبة للعمل الفنّيّ

\-

المصدر التاني ده كارثة - ويا لها من كارثة !!

لإنّه للأسف بيعمل تصوّرات وهميّة عن البيزنس

\-

منها حاجات كتير - زيّ إنّ رجل الأعمال ده معاه فلوس كتير
دايما - بينما في الحقيقة معظم فلوس رجل الأعمال بتكون في السوق - ما فيش
خزنة فيها رزم وكده - ولا ورق مهمّ بيودّي في داهية والكلام ده

منها إنّ رجل الأعمال لازم يكون شغّال في الممنوعات - ولازم
السكرتيرة تكون لعوب

وعربيّات جيبّ سودة بقى وطبنجة في التلّاجة ونضّارات شمس
بالليل ما تعرفش ليه

\-

أهي خيالات

لكن أنا عاوز أركّز هنا على صورة منهم بعينها - ألا وهي
صورة ( المنتقم )

\-

من الخيالات اللي بينشرها التليفزيون والسينما عن رجل
الأعمال إنّه
[<u>\#دائما_ما_ينتقم</u>](https://www.facebook.com/hashtag/%D8%AF%D8%A7%D8%A6%D9%85%D8%A7_%D9%85%D8%A7_%D9%8A%D9%86%D8%AA%D9%82%D9%85?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)

\-

بينما - من مئات الاستشارات لمئات رجال الأعمال - لاحظت إنّ
معظمهم بيواجه الظلم بإنّه بيميّل من سكّته ويكمّل في طريقه عادي

\-

لدرجة إنّي في زيارة لإحدى المؤسّسات الكبيرة التابعة للدولة
قفشت الكلمة دي منهم أكتر من مرّة - إنّ شركة كذا ظلمتنا في كذا

وبعدين ؟!

ولا قبلين حضرتك

\-

مع إنّ المؤسّسة دي كفيلة تقفل الشركات دي من غير إذن نيابة
حتّى

ولو انتا رحت تشتكيهم في النيابة النيابة هتقول لك المؤسّسة
دي مش من اختصاصنا - دي ليها نيابة لوحدها

ورغم ذلك فالمؤسّسة دي بتتعامل إنّك لو انتقصت حقّنا أو حتّى
نصبت علينا - مع السلامة - ونشوف اللي بعده

\-

وهيّا دي السياسة المتّبعة - في الواقع - من كلّ رجال الأعمال
تقريبا - مش من معظمهم حتّى

\-

القاعدة تقول
[<u>\#الملتفت_لا_يصل</u>](https://www.facebook.com/hashtag/%D8%A7%D9%84%D9%85%D9%84%D8%AA%D9%81%D8%AA_%D9%84%D8%A7_%D9%8A%D8%B5%D9%84?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)

فما فيش رجل أعمال هيسيب شغله ومصالحه ويقعد يتخانق

\-

ومش هيخلص أصلا من الخناقات - لإنّك - كرجل أعمال - هتكون
فيه مظالم كتير حواليك مع كلّ الأطراف اللي بتتعامل معاهم - ببساطة - لإنّ
طبيعة شغلك إنّك بتتعامل مع أطراف كتير

\-

فلو كلّ حدّ ظلمك مسكت في خناقة - ووالله ما انا سايبك إلّا
امّا آخد حقّي منّك - مش هتخلص

\-

من منظور آخر - فرجل الأعمال مبرمج على مبدأ
[<u>\#الأرباح_مقابل_الخسائر</u>](https://www.facebook.com/hashtag/%D8%A7%D9%84%D8%A3%D8%B1%D8%A8%D8%A7%D8%AD_%D9%85%D9%82%D8%A7%D8%A8%D9%84_%D8%A7%D9%84%D8%AE%D8%B3%D8%A7%D8%A6%D8%B1?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)

Profit and Loss Statement

أو ما يعرف اختصارا ب P&L

\-

فكلّ خطوة بياخدها رجل الأعمال بيحسب فيها الأرباح مقابل
الخسائر

لو كانت الخسائر أكبر - هيتراجع

\-

فرق رجل الأعمال عن الرجل العادي بقى إنّ رجل الأعمال ما
بيحطّش في قائمة مكاسبه مكسب إسمه ( الانتقام ) - ولا بيحطّ في قائمة خسائرة
خسارة إسمها ( الكرامة )

\-

يعني - لو انتا ظلمتني - فأنا لو طنّشتك - مش هابقى ( خسرت
كرامتي )

ولو حاربتك - مش هابقى ( كسبت الانتقام )

الأفكار دي مش في قاموس رجل الأعمال

\-

الأفكار دي فقط في عقول العامّة - وبتغذّيها السينما
والتليفزيون بأفلام الانتقام - فبييجي هذا العامّيّ يدخل البيزنس - يبقى داخل
بالفكر الخياليّ ده !!

\-

بينما رجال الأعمال الحقيقيّين ما فيش في قاموسهم الأفكار
دي

ورجال الأعمال اللي حطّوا الأفكار دي في قوائمهم - خسروا
أكتر ما كسبوا

\-

ولو لاحظت - هتلاقي رجال الأعمال الكبار اللي عملوا أعمال
انتقاميّة - غالبا هتلاقيهم أبناء رجال أعمال - لكنّك مش هتلاقي رجل أعمال
باديء من الصفر عنده فكر انتقاميّ

لو كان كده - ما كانش وصل من الصفر أصلا - كان وقع ف نصّ
الطريق

الطبيعيّ مع رجال الأعمال إنّهم لمّا بيلاقوا الموج عالي
بيميّلوا

\-

يقال أنّ الأسد وزوجته كانوا قاعدين في الغابة - فمرّ
الفار - وضرب الأسد على قفاه - وجري - فالأسد فضل قاعد مكانه

فزوجة الأسد ثارت جدّا عليه - وازّاي تسيب الفار يضربك -
دانتا ملك الغابة - و و و

فالأسد قال لها - دا فار صغيّر - هاعمل عقلي بعقله

\-

تاني يوم

الأسدة قاعدة لوحدها في الغابة - فمرّ الفار - وضربها على
قفاها - وجري - قامت جارية وراه

قام الفار جاري داخل ماسورة واسعة من ورا - وضيّقة من
قدّام

فالأسدة دخلت وراه - فاتحشرت

\-

فالفار جه من وراها - وقام إيه !!

إيه ؟!

قام ضاربها على قفاها تاني

\-

وانتوا عارفين إنّ الضرب ع القفا إيه ؟!

إيه ؟!

يقلّ المعرفة

\-

فالأسدة خسرت إيه ؟

إيه ؟!

كرامتها

\-

وانتوا عارفين إنّ الكرامة إيه ؟

إيه ؟!

إيه إيه إيه إيه - إيه بسّ اللي رماك - تعشق تاني يا
قلبي

\-

تالت يوم

الأسد قاعد مع الأسدة في الغابة - عدّى الفار - ضرب الأسدة
على قفاها - ففضلت قاعدة في مكانها

فالأسد بيقول لها ازّاي الفار يضربك وتسكتي له - دانتي مرات
ملك الغابة

فقالت له - دا فار صغيّر - هاعمل عقلي بعقله

قال لها ( إنتي دخلتي الماسورة ؟! )

\-

فرجل الأعمال الحقيقيّ بيكون دخل الماسورة - وطلع من
الماسورة - والماسورة نفسها دخلت فيه عادي - فبتموت عنده حتّة الانتقام
دي

\-

نجيب ساويرس مثلا ساب شركته في الجزائر كده - عادي - شركة
بمليارات

الحكومة في اليونان حاربت شركته هناك لصالح شركة حكوميّة -
فلّس شركته في اليونان وقفلها عادي - ما قعدش يقاوم ممارسات الحكومة
اليونانيّة في المنافسة غير العادلة عشان يثبت لنفسه إنّه جامد

\-

في المقابل تلاقي واحد هنا عنده دكّانة ب 50 ألف جنيه -
وتلاقيه بيقول لك ( إنتا مش عارف انا مين ) - ( إنتا مش عارف انا اقدر اعمل
فيك إيه )

وفي الحقيقة هوّا ما يقدرش يعمل حاجة - ما هم 50 ألف جنيه
هتعمل بيهم إيه حضرتك - هتشتري أباتشي مثلا تحارب بيها - إقعد في
حتّة

\-

للأسف الإعلام زرع الفكرة دي في خيال الناس - إنّ فلان
الفلانيّ ( وليكن رفاعة الدسوقيّ مثلا ) - اتعرّض لظلم - فيقعد ساحلك وراه 30
حلقة في ازّاي هوّا هياخد حقّه

\-

بينما - في الحقيقة - مفاهيم البيزنس الصحيحة بتقول إنّك
هتعمل حسابات ربح مقابل خسارة - هتطلع النتيجة إنّك سيب اللي يظلمك يظلمك
عادي - وشوف باقي شغلك - هتكسب من باقي شغلك أكتر من اللي انتا سبته بمزاجك
في المظلمة دي اللي انتا عاوز تقيم الدنيا ولا تقعدها عشانها

\-

للأسف الإعلام بيقدّم للناس أنواع مختلفة من البورنو - مش
كلّ البورنو محصور في الأفلام الإباحيّة

الفود بلوجرز مثلا ما همّا نوع من البورنو - بورنو
الأكل

\-

البورنو هوّا إنّي أقدّم لك حاجة انتا مش عارف تعملها - فاجيب
لك حدّ يعملها لك - أيّ حاجة تعمل كده - تبقى بورنو

\-

فكلّ إنسان فينا فيه إنسان تاني في حياته معلّم عليه -
فالإنسان الأوّلانيّ عاوز ينتقم من الإنسان التاني

طب هوّا مش عارف - يبقى إيه الحلّ ؟!

يبقى الحلّ إنّ الإعلام يقدّم لك ( بورنو الانتقام )

\-

يجيب لك ناصر الدسوقيّ مثلا وهوّا بينتقم لرفاعة الدسوقيّ -
فانتا تحسّ بـ ( تفريغ شهوة الانتقام ) - من خلال مشاهدة مسلسل فيه قصّة
انتقام

\-

فتقوم تطلع للشارع تاني يوم - واحد يخبط في كتفك - أو ما
يقولّكش صباح الخير مثلا - إزّاي ما يقولّيش صباح الخير - أو يدوس على ضلّك
مثلا - طاب والله لاورّيك

وتقعد تحلم في خيالك بأحلام الانتقام زيّ اللي شفتها امبارح
في مسلسل بورنو الانتقام

\-

بينما الكلام ده بعيد كلّ البعد عن تصرّفات رجال
الأعمال

\-

حضرتك ما تعرفش تشتري طبنجة - ولو اشتريتها - اللي باعها
لك هياخد منّك الفلوس من هنا - ويروح يبلّغ إسمك لظابط المباحث اللي في
المنطقة من هنا

ولو اشتريتها وضربت بيها تلاتين اربعين واحد - مش هتعرف
أصلا - لإنّ الخزنة ما بتشيلش 30 رصاصة - حضرتك بتستعبط !!

وال 30 واحد دول لو ماتوا هيعملوا ريحة وحشة في المكان -
فالجيران هتبلّغ عنّك

\-

حضرتك ما تعرفش تتّفق مع سوّاق ترلّة يخبط عربيّة المنافس
بتاعك ويوقّعها في الترعة - الناس هتجري وراه ويوقّفوه على أوّل مطبّ حضرتك -
وهيدعكوه من الضرب

\-

خيال الانتقام ده مش موجود في الحقيقة

\-

أحد أصحاب الشركات قال لي - والدي توفّي من حوالي 6 شهور -
وأنا استلمت الشركة من بعده - الشيك اللي كان بيتأخّر عن ميعاده كنت بابقى
عاوز اهدّ الدنيا - واكلّم المحامي وبتاع - دلوقتي ليّا شيكات متأخّرة عند
ناس - وعادي

\-

ما فيش في البيزنس الحقيقيّ الدراما دي - الموضوع عندنا
مملّ - حضرتك عاوز أكشن وساسبنس - هتلاقيه في السينما - مش عندنا

\-

ولو لقيت الطرف اللي قدّامك مصرّ على الأكشن - إفهم من كده
حاجة واحدة

إفهم من كده إنّه ( فاضي ) - وبناءا عليه - ما تشغلش نفسك
بالحرب اللي بيسحبك ليها

\-

هوّا فاضي - فعنده وقت يقعد يهري - لو انتا مش فاضي - يبقى
سيبه - وشوف شغلك

\-

حتّى لو كان ليك عنده فلوس - عرفت تاخدها بالذوق -
ماشي

\-

ما عرفتش - لو فيه طريقة بالعافية بسّ تكون آمنة - تمام -
زيّ إنّك تشتكيه بشيكات مثلا - يبقى تمام

\-

لكن - لو الطريقة اللي بالعافية دي غير آمنة - يبقى سيب له
فلوسك أحسن - الوقت اللي هتحرقه في المناهدة معاه عشان تاخد فلوسك - لو
استغلّيته في شغلك - هتكسب منّه أكتر من الفلوس دي

\-

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWQyq1lTzf_C_sCP-jabxlfo1dTbbKcjqHqB1aDv4ahyAFtAQQjW_TCLZRdqMHBmkT7qqeMXczRhZrh8ryZ4c6XvLmzv5H6V9_npVaCU5ywk94gme0S-7UmTQoUUg6BRFcQoZ6SG4yLRxrvxJoaKxQWnBZj-BTBO0Q0-tK1nc77RIy96DNVQ49t0GbVVwe41ZWabO1zdGpEdh3JwYMf88Zn&__tn__=*NK-R)
