---
layout: post
title: "الحلّ المثاليّ لتوظيف الأموال.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
[<u>\#الحلّ\_المثاليّ\_لتوظيف_الأموال</u>](https://www.facebook.com/hashtag/%D8%A7%D9%84%D8%AD%D9%84%D9%91_%D8%A7%D9%84%D9%85%D8%AB%D8%A7%D9%84%D9%8A%D9%91_%D9%84%D8%AA%D9%88%D8%B8%D9%8A%D9%81_%D8%A7%D9%84%D8%A3%D9%85%D9%88%D8%A7%D9%84?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)

\-

توظيف الأموال مصطلح اشتهر في مصر في الثمانينات - وكان
روّاده ناس زيّ السعد والريّان

والفكرة ببساطة إحنا تجّار شطّار - بنتاجر في المليون يكسب
200 ألف مثلا

هات مليون - وآخر السنة المليون لو كسب 300 ألف - إحنا
ناخد منهم 50 مثلا - وانتا 250

\-

وحصل مشاكل بسبب الموضوع ده - الله أعلم كانت مفتعلة ولّا
حقيقيّة

المهمّ

الدولة طلّعت قانون 146 لسنة 1988 بتجريم توظيف
الأموال

\-

الموضوع ده طبعا - حتّى بعد تجريمه - فضل شغّال - وتحوّل مع
الوقت لمصطلح ( المستريّح )

\-

الجدير بالذكر إنّ مصطلح المستريّح بيروح أكتر لمفهوم (
النصب )

\-

يعني بيكون ما فيش مشروع ولا حاجة - هوّا واحد بياخد فلوس
من الشريحة الأولى من الضحايا - ويعطيهم أرباح من أصل فلوسهم أصلا - فيوهم
الشريحة التانية بالربح - فالشريحة التانية تحطّ فلوس - فياخد منها ويعطي
أرباح للشريحة الأولى - وياخد من أرباح الشريحة التالتة يعطي للشريحة
التانية - وهكذا

\-

الاختراع ده إسمه العلميّ ( مخطّط بونزي ) - بونزي ده إسم
نصّاب إيطاليّ هوّا اللي اخترع الموضوع ده - بسّ احنا في مصر سمّيناه
المستريّح

\-

وسمّينا عمليّة النصب دي ( تلبيس طواقي ) - يعني بتشيل
الفلوس من جيب شريحة تعطيها للتانية - زيّ ما تقلّع واحد طاقيّة وتلبّسها لواحد
تاني

\-

وللعجب - فيا ترى مين المستريّح - هل النصّاب ولّا الضحيّة
؟!

غالبا المستريّح هوّا الضحيّة مش النصّاب - لإنّه هوّا اللي
بيبقى عاوز يكسب وهوّا مستريّح

\-

وممكن الضحيّة نفسه يكون مجرم

بيكون عارف الموضوع - فبيحطّ نفسه في الشريحة الأولى ولّا
التانية - عشان ياخد من فلوس الشرايح اللي بعده - ويلحق يخلع قبل ما النصّاب
يهرب بالفلوس

\-

عشان كده ما بيصعبش عليّا ضحايا الموضوع ده - لإنّي باعتبرهم
مجرمين مش ضحايا - بسّ طبعا لو الباب قفل على صباعه هيقول أنا ضحيّة - قالوا
للحرامي احلف يعني - فأنا باعتبره مشارك في الجريمة وليس ضحيّة لها - خصوصا
إنّ موضوع المستريّح ده ما بقاش مفاجأة يعني والناس بتسمع عنّه لأوّل
مرّة

\-

بسّ احنا لمّا بناخد فلوس الناس ما بيكونش قصدنا
النصب

\-

ما هي دي المفاجأة حضرت

قانون توظيف الأموال ما بيتكلّمش عن النصب

النصب ده تبع قانون النصب - قانون العقوبات يعني

\-

لكن توظيف الأموال بيتكلّم عن الحالة اللي ما بيكونش غرضها
النصب

\-

بيتكلّم عن حالة الناس المحترمين اللي بياخدوا فلوس الناس
بقصد تشغيلها فعلا

فدول بقى - مجرمين - طبقا لقانون توظيف الأموال

\-

حاجة كده عاملة زيّ ما هو ممنوع تتاجر في العملة في
مصر

فما تجيش تقول لي بسّ دي عملة حقيقيّة مش مزيّفة

\-

لو مزيّفة هتبقى قضيّة تزييف حضرتك

لكن لو سليمة - هتبقى قضيّة إتجار في العملة

\-

طيّب

وإيه الحلّ ؟

\-

الحلول بالترتيب هي كالتالي

\-

[<u>\#الحلّ\_الأوّل</u>](https://www.facebook.com/hashtag/%D8%A7%D9%84%D8%AD%D9%84%D9%91_%D8%A7%D9%84%D8%A3%D9%88%D9%91%D9%84?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

[<u>\#الشراكة_بالمجهود</u>](https://www.facebook.com/hashtag/%D8%A7%D9%84%D8%B4%D8%B1%D8%A7%D9%83%D8%A9_%D8%A8%D8%A7%D9%84%D9%85%D8%AC%D9%87%D9%88%D8%AF?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)

\-

فيه ناس بتاخد الحلّ عن طريق الشراكة بالمجهود

يعني يقول لك انا معايا فلوس - وانتا بتفهم في الموضوع
الفلانيّ

فخد الفلوس بتاعتي اشتغل بيها - ونتحاسب

\-

وموضوع الشراكة بالمجهود ده ألعن فكرة شفتها في
البيزنس

عشان كده أنا ضدّها على طول الخطّ

\-

فيه شويّة قواعد كده الشراكة بالمجهود بتضرب بيهم عرض
الحائط - فالضربة بتيجي في وشّ صاحب الفلوس

\-

منها مثلا - إنّه ما حدّش هيشيل همّ فلوس مش فلوسه

\-

منها إنّ الشريك بالمجهود المفروض يكون عنده خبرة فنّيّة
وإداريّة - لكنّه دايما بيكون عنده واحدة منهم فقط

\-

يا إمّا صنايعيّ - لكنّه ما يعرفش حاجة في الحسابات -
فيخسر

\-

يا إمّا كان ماسك حسابات مشروع زيّ ده كموظّف في شركة - فيطلع
يشارك حدّ بالمجهود - وهوّا ما يعرفش الفنّيّات - فيخسر - بردو

\-

ففي الآخر المشروع يخسر لنقص عنصر من العنصرين - الإداريّ
أو الفنّيّ - فاللي يشيل الليلة صاحب المال

\-

من القواعد اللي الشراكة بالمجهود بتهملها أصلا هي قواعد
المضاربة - وده حكم شرعيّ - اللي هوّا إسمه حاليا الشراكة بالمجهود

\-

فالمضاربة دي ( الشراكة بالمجهود ) - ليها قواعد شرعيّة -
إحنا مش هنخترع لها قواعد

\-

من قواعد المضاربة إنّ ربح المضارب ( الشريك بالمجهود ) -
هو نسبة من ربح المشروع - وليس من المبيعات

\-

منها - إنّ ربح المموّل هو نسبة من الربح بردو - مش من رأس
المال - وإلّا يبقى ربا

ولا يجوز بردو إنّه يكون مبلغ محدّد بشكل مسبق - دا بردو
ربا

\-

منها - إنّ المموّل مش من حقّه يكتب شيكات على المضارب - لإنّ
حضرتك مش مسلّفه الفلوس - إنتا مشاركه

فلو كتبت شيكات - جه المشروع خسر - جيت انتا رفعت الشيكات
على المضارب وخدت منّه فلوس - تبقى الفلوس دي انتا خدتها بالباطل

إنتا فلوسك خسرتها في المشروع - اللي خدته بالشيكات ده أكل
لأموال الناس بالباطل

\-

منها - إنّ المشروع لو خسر - فالمضارب لا يدفع أموالا
للمموّل - المضارب لا يخسر أموال - المضارب يخسر مجهوده الذي لم ينتج عنه
ربح

\-

إلّا لو الخسارة نتجت بسبب تقصير المضارب - ودي صعب جدّا
تثبتها

\-

وفي الحالة دي الفلوس اللي هيدفعها المضارب هتكون تعويض
للمموّل - وليست خصما من ربح المضارب

تعويض يعني إنتا تسبّبت في الإضرار بيّا - فبتدفع لي تعويض
عن الإضرار - مش عن الخسارة

لكن - لو المشروع خسر لوحده - فما فيش ضرر سبّبه المضارب
للمموّل - دي خسارة قدريّة

\-

منها - إنّ المضارب لا يأخذ راتب - لمّا حضرتك تاخد راتب
مقابل مجهودك - أمّال هتاخد الربح مقابل إيه - مجهودك ؟!! بردو ؟!! إنتا
طالع بدورين في الشركة دي ولّا إيه ؟!!

\-

المضارب زيّ السمسار - لو البيعة ما تمّتش - ما بياخدش
حاجة

\-

عشان كده بكره موضوع الشراكة بالمجهود ده - لإنّه بيكون فيه
عكّ كتير كما تقدّم

\-

وبشوف إنّ الصحّ هوّا إنّ الشريك بالمجهود ده يتلغى - ويبقى
موظّف عند صاحب المال - موظّف براتب

\-

وممكن يكون ليه نسبة على المبيعات أو الأرباح حسب
الاتّفاق - زيّه زيّ أيّ موظّف في شركة له راتب - وممكن تكون ليه عمولة على
المبيعات أو الأرباح

\-

لكن يظلّ المشروع ملكيّة خاصّة ومتفرّدة للمموّل - حبّ يمشّي
المدير الحالي يمشّيه وقت ما يحبّ - حبّ يحاسبه يحاسبه

لكن الشريك بالمجهود ده ما تعرفش تحاسبه - ما هو شريك
بقى !!

\-

[<u>\#الحلّ\_الثاني</u>](https://www.facebook.com/hashtag/%D8%A7%D9%84%D8%AD%D9%84%D9%91_%D8%A7%D9%84%D8%AB%D8%A7%D9%86%D9%8A?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

[<u>\#الشراكة_بالتوصية</u>](https://www.facebook.com/hashtag/%D8%A7%D9%84%D8%B4%D8%B1%D8%A7%D9%83%D8%A9_%D8%A8%D8%A7%D9%84%D8%AA%D9%88%D8%B5%D9%8A%D8%A9?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)

\-

شركة التوصية البسيطة هي شركة بيكون فيها مجموعة
شركاء

بعضهم إسمهم ( شركاء متضامنين ) - ودول بيكونوا متدخّلين في
الإدارة والتمويل

وبعضهم إسمهم ( شركاء موصين ) - ودول بيكونوا مشاركين
بالتمويل فقط - لكن لا يتدخّلوا في الإدارة

\-

فلو حضرتك عندك شركة وحابب تدخّل فيها مموّل بشكل رسميّ
وقانونيّ ولا يخضع لقانون توظيف الأموال - ممكن تدخّله كشريك موصي

ولو حضرتك معاك فلوس - وعاوز توظّفها في شركة - وتكون ضامن
حقّك - فممكن تدخل كشريك موصي في الشركة دي

\-

لكن بردو النموذج ده له عيوب - ألا وهي

\-

[<u>\#أوّلا</u>](https://www.facebook.com/hashtag/%D8%A3%D9%88%D9%91%D9%84%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

المشارك بالتوصية رغم إنّ القانون بيقول إنّه مالوش في
الإدارة - إلّا إنّه هيتدخّل في الإدارة بردو عادي

\-

ليه ؟

لإنّها عادة بتكون شركة بين ناس تعرف بعضها بشكل شخصيّ -
فصعب تفصل حدّ بشكل عمليّ عن الإدارة

\-

شركات التوصية هي نوع من الشركات إسمه ( شركات
الأشخاص )

واخد بالك من كلمة ( الأشخاص )

\-

[<u>\#ثانيا</u>](https://www.facebook.com/hashtag/%D8%AB%D8%A7%D9%86%D9%8A%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

حضرتك كشريك موصي مش هتعرف تمسك حسابات الشركة الصحيحة
عشان تحاسب عليها الشركاء المتضامنين آخر السنة وانتا بتاخد أرباحك

\-

ليه ؟

لإنّ الشركة بتاعتكوا - زيّ أيّ شركة - بتكون ضاربة الحسابات
عشان تبان قدّام الحكومة كسبانة أقلّ من الواقع - فما تدفعش ضرائب
كاملة

\-

فهتحاسب شركائك المتضامنين ازّاي !!

اللي هيقولوا لك عليه كسبناه هتصدّقهم وخلاص

لو قلت لهم هاتوا الورق نتحاسب - هتلاقي الورق
متفبرك

\-

[<u>\#ثالثا</u>](https://www.facebook.com/hashtag/%D8%AB%D8%A7%D9%84%D8%AB%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

حضرتك كشريك متضامن - عاوز كلّ فترة تدخّل مموّل جديد - هتبقى
ربكة ليك - لإنّك مش كلّ شهرين تلاتة هتغيّر السجلّ التجاريّ للشركة عشان تدخّل
مموّل

ولو خدت فلوس من حدّ من غير ما تدرجه في السجلّ التجاريّ
للشركة - بقى توظيف أموال

\-

ولاعتبار الشخصانيّة في الشركة دي - فحضرتك مش هتعرف تدخّل
حدّ من خارج دايرة الشركاء - اللي همّا معارف أصلا - فممكن يستهجنوا دخول
شركاء غريبين عنهم

\-

وده يودّينا للحلّ المثاليّ من وجهة نظري - وهو

\-

[<u>\#الحلّ\_الثالث</u>](https://www.facebook.com/hashtag/%D8%A7%D9%84%D8%AD%D9%84%D9%91_%D8%A7%D9%84%D8%AB%D8%A7%D9%84%D8%AB?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

[<u>\#شركات_المساهمة</u>](https://www.facebook.com/hashtag/%D8%B4%D8%B1%D9%83%D8%A7%D8%AA_%D8%A7%D9%84%D9%85%D8%B3%D8%A7%D9%87%D9%85%D8%A9?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)

\-

مبدئيّا كده - كتصحيح لغويّ - هيّا إسمها شركة مساهمة - مضاف
ومضاف إليه - وليس منعوت ونعت

شركة مساهمة - زيّ شركة بسكويت

مش شركة مساهمة - زيّ شركة كبيرة

\-

مساهمة هي بيان لنوع الشركة بالنسبة للشركات الأخرى - مش
وصف ليها

\-

لكن عشان اسمه إيه اللي قال لك تؤمّم الشركة العالميّة لقناة
السويس البحريّة شركة مساهمة مصريّة قالها كده - بالهاء - مش بالتاء - فمشيت
كده

\-

والناس فرحت قوي

سرقنا الشركة من الإنجليز وعملناها مصريّة - فالناس فرحت
بالسرقة !!

\-

وخد لك عشرين تلاتين سنة بقى الاستثمار الأجنبيّ مش عاوز
يعتّب مصر

ونحلف لهم إنّنا والله حرّمنا ولغينا موضوع التأميم ده -
وعملنا قوانين بده -لدرجة إنّنا حطّيناها لهم في الدستور - وما حدّش
عبّرنا

يا عالم سماح - إحنا كنّا هبل وماشيين ورا واحد ما يعرفش
حاجة في الاقتصاد وبنهيّص

عبد الناصر ما كانش بتاع اقتصاد - هوّا كان بتاع حروب - كان
متخصّص في حاجة معيّنة في الحروب

\-

نرجع لموضوعنا

إيه ميزة شركات المساهمة عن شركات التوصية

\-

[<u>\#أوّلا</u>](https://www.facebook.com/hashtag/%D8%A3%D9%88%D9%91%D9%84%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

شركة المساهمة شركة أموال - فما فيش علاقة شخصيّة بين
المساهمين فيها

\-

يعني ممكن أيّ حدّ من أيّ حتّة يدخل يشتري سهم من أسهم الشركة
ويبقى مموّل فيها - وله حقّ الحصول على الأرباح آخر السنة - ويبيع سهمه
بالقيمة الجديدة في أيّ وقت متحصّلا بذلك على ربح من خلال ارتفاع قيمة
السهم

\-

يعني - أنا اشتريت سهم السنة دي ب 100 ألف جنيه
مثلا

كلّ 100 ألف جنيه في راس مال الشركة كسبوا 25 ألف مثلا
السنة دي

فالشركة وزّعت أرباح 20 % - وزّعت خمس الأرباح يعني - يعني
ال 25 ألف ليّا فيهم 5 آلاف هاستلمهم في إيدي

وتبقى قيمة السهم بتاعي حاليا 120 ألف بدل 100

فممكن أبيعه السنة دي ب 120 ألف - وابقى كسبت 5 آلاف بشكل
مباشر

و 20 ألف من بيع السهم

\-

فكده احنا تجاوزنا مشكلة الشخصانيّة في شركات
التوصية

\-

يعني ما ينفعش واحد له سهم في الشركة نلاقيه جايّ مقرّ
الشركة وفارد نفسه باعتباره مساهم في الشركة - ويقول للسكرتيرة قومي يا بتّ
انجرّي اعملي لي شاي

السكرتيرة تطلب له الشرطة فورا - ما تيجي تدلّك لك ضهرك
احسن

\-

حضرتك حطّيت فلوس في البورصة - روح خدها من البورصة - إحنا
ما نعرفش حضرتك بشكل شخصيّ

\-

[<u>\#ثانيا</u>](https://www.facebook.com/hashtag/%D8%AB%D8%A7%D9%86%D9%8A%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

سهولة دخول المموّلين الجدد

\-

أحنا شركة مساهمة راس مالنا مثلا 40 مليون - عبارة عن 40
مساهم كلّ واحد حاطط مليون

وعاوزين نبني مصنع جديد ب 10 مليون مثلا

فهنيجي إوّل السنة نعلن إنّنا طبعنا 10 أسهم جداد - كلّ سهم
بمليون جنيه

\-

حضرتك تروح البورصة تودع مليون جنيه - وتاخد ورقة بسهم في
الشركة

\-

فيروح 10 مموّلين كلّ واحد يحطّ مليون - نبقى إحنا كشركة
مساهمة بقى معانا ال 10 مليون اللي عاوزين نبني بيهم المصنع - وبقت قيمة
الشركة 50 مليون متوزّعين على 50 سهم

\-

السنة الجديدة الشركة كسبت وبقت قمتها 60 مليون

يبقى السهم قيمته 60 / 50 - يعني مليون و 200 ألف

فحضرتك السهم اللي اشتريته أوّل السنة بمليون - تقدر تبيعه
بمليون و 200 ألف

\-

وتقدر تبيعه من غير ما يحصل قلق جوّا الشركة يا ترى مين
اللي هيشتريه

يعني ما حدّش هيسأل السهم ده كان بتاع مين وباعه
لمين

الشركة شركة أموال - بتشوف السهم نفسه - ما بتشوفش مين
اللي ماسكه

\-

طاب لو الشركة خسرت وبقت قيمتها 30 مليون

يبقى السهم قيمته 30 / 50 - يعني 600 ألف

\-

وده يحقّق مبدأ ( الغنم بالغرم ) - يعني ما فيش ربا - بنكسب
مع بعض - ونخسر مع بعض

لكن الربا يعني المموّل يكسب فقط - وانتوا تخسروا
لوحدكوا

\-

زيّ البنك كده - لو موّلك - بيكسب منّك فقط - لكن ما يخسرش
معا

وما زال الضلاليّة بيقولوا لك ( البنك مشاركني ) !! يا
ولا - هتضحك على مين ؟! يخادعون الله سبحانه وتعالى

يخادعون - فقط - ولكن - لا يخدعون - سبحان الله وتعالى على
أن يخدع

\-

[<u>\#ثالثا</u>](https://www.facebook.com/hashtag/%D8%AB%D8%A7%D9%84%D8%AB%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

حضرتك - كمموّل - ضامن إنّ الحسابات المعلنة هي حسابات
الشركة الحقيقيّة

فمش هيحصل زيّ شركة التوصية إنّهم يضربوا لك قوايم ماليّة
ويليّفوك

\-

ليه

لأسباب

\-

منها - السبب البسيط - إنّ أموال الشركة المساهمة أموال
عامّة

\-

يعني تخيّل واحد سرق ميكروباص بتاع واحد عادي - وواحد سرق
ميكروباص تبع شركة حكوميّة - هل معاملتهم قدّام القانون واحدة

لأ طبعا - سرقة ميكروباص الحكومة دي قضيّة أموال عامّة -
إنتا سرقت ميكروباص الشعب حضرتك

\-

كذلك

الغشّ في أموال شركة شخصيّة - غير الغشّ في أموال شركة
أموال - ومنها شركات المساهمة

عشان كده مدراء الشركة المساهمة هيفكّروا ألف مرّة قبل ما
يغالطوا في التقارير الماليّة

دا السبب البسيط

\-

السبب الكبير بقى - إنّ مدراء الشركة المساهمة مصلحتهم أصلا
إنّهم يعلنوا الأرباح الحقيقيّة

\-

ليه ؟!

لإنّ دي اللي هيقنعوا بيها مموّلين السنة اللي بعدها واللي
بعدها

ما هو انتا ما تطلّعليش تقارير بتقول الشركة اللي قيتها 40
مليون خسرانة - ولّا كسبانة بالحركرك يعني - وتقول أنا طارح 10 مليون جنيه
تعالوا اشتروا أسهمهم !! ما حدّش هيجي لك

\-

من حوالي 3 سنين - أيّام ما كنت باقبل أيّ دراسة تتطلب منّي -
أحد المستثمرين كان عاوز يدخّل شريك أجنبيّ - فطلب منّي أعمل له تقرير يوضّح
الوضع الماليّ للشركة عشان يقنع بيه الشريط

\-

طلبت منّه يبعت لي حسابات الشركة عن آخر 3 سنين

بعتها لي

عملت له دراسة بتقول إنّ شركته خسرانة

هههههههههههه

\-

ما هو انا واخد من حساباته الرسميّة اللي بيودّيها للحكومة -
فطلعت شركته خسرانة

زيّ السوّاق اللي عاوز يعدّي اختبار المخدّرات - فخد عيّنة بول
بتاعة مراته - لجنة الاختبار قالت له مبروك - حضرتك حامل

\-

فمدراء الشركة المساهمة هيكون من مصلحتهم إعلان الأرباح
الحقيقيّة للشركة - لإنّ دا غرض الشركة المساهمة أصلا - إنّنا نقدر ندخّل
مموّلين جداد طول الوقت - عشان بنتوسّع من خلال تمويلاتهم

\-

أخيرا - عاوز اقول حاجتين

\-

[<u>\#الحاجة_الأوّلى</u>](https://www.facebook.com/hashtag/%D8%A7%D9%84%D8%AD%D8%A7%D8%AC%D8%A9_%D8%A7%D9%84%D8%A3%D9%88%D9%91%D9%84%D9%89?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

الشركة المساهمة مش بالضخامة اللي حضرتك متخيّلها - ومتخيّل
إنّك لازم تكون شغّال في مليارات يعني عشان تعمل شركة مساهمة

إنتا ممكن تعمل شركة مساهمة إنتا وولادك عادي جدّا - الحدّ
الأدنى لعدد الشركاء هو 3 شركاء فقط

والحدّ الأدنى لرأس مال الشركة المساهمة هو ربع مليون جنيه
فقط - مش لازم مليارات يعني

\-

[<u>\#الحاجة_التانية</u>](https://www.facebook.com/hashtag/%D8%A7%D9%84%D8%AD%D8%A7%D8%AC%D8%A9_%D8%A7%D9%84%D8%AA%D8%A7%D9%86%D9%8A%D8%A9?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R) -
و
[<u>\#المهمّة_جدّا</u>](https://www.facebook.com/hashtag/%D8%A7%D9%84%D9%85%D9%87%D9%85%D9%91%D8%A9_%D8%AC%D8%AF%D9%91%D8%A7?__eep__=6&__cft__%5b0%5d=AZUNq0nPD7VqNXLvdCJrcjrxGJ704SkMZGmBTlcXy98EQEIuUmjvu1ClAtoj7YdlsvDAV5fCusx7WDVMQnQkwzjI8O1ZgvYkYkKZG-crlgpQW08gNGiIVdDIJlolJ17Ls1GOb0c1YvmNmOztoctadnUtFta5aeZipUj26AbY93pEn8j0Y4LhTU8IYHB9w7Wyh5s5PRBuEZt1hYHL1MQukixm&__tn__=*NK-R)
/

\-

حضرتك ما تشربش شاي من غير غدا

\-

لمّا تكون معزوم عند حدّ - ويقول لك نجيب لك شاي - بيقولوا
في الحالة دي ( إحنا كلنا إيه نشرب عليه شاي )

فحضرتك ما تبقاش لسّه ما فيش شركة ولا مصنع ولا استثمار ولا
أرباح ولا بتنجان - وتروح تعمل شركة مساهمة

\-

ليه ؟!

لإنّهم هيشرّبوك شاي لمّا تتكرّع

\-

شركة المساهمة دي قدّام القانون عاملة زيّ البلوة
السودة

كلّ ورقة لازم ليها اعتمادات واختراعات - ومحاسب داخليّ -
ومراجع حسابات - ومراقب حسابات من خارج الشركة يكون حاصل على 3 أحزمة سوداء
عليك وعلى دماغك في رياضات قتاليّة متنوّعة - وليلة كبيرة قوي سعاتّك

واجتماعات جمعيّة عامّة - وقرارات - وامضي - يا اشول -
وابصم - واطلع اقف بقدمايكا فوق الورق

\-

فلو عملت شركة مساهمة على الولا حاجة - هتدوخ في
إجراءات

\-

فالأوّل - إشتغل عادي - لحدّ ما يبقى عندك نظام يقدر يواجه
الروتين ده - وبعد كده حوّل شركتك لشركة مساهمة

كل الأوّل واشبع كده واملى بطنك - وبعدين نبقى نشوف
الشاي
