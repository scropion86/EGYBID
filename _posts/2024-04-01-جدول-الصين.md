---
layout: post
title: "جدول الصين"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


جدول الصين على مدار السنة محتاج يتذاكر !!

شركات الصين دلوقتي عاملة عروض في شهر مارس

ليه ؟!!!

\-

وده يخلّيني أستذكر على مدار السنوات الماضية جدول الشركات
الصينيّة كان عامل إزّاي

ما انا عايش معاهم تقريبا - بكلّمهم ع الإيميل أكتر ما بكلّم
مصريّين !!

\-

الصين بتبدأ السنة بتاعتها بعد راس السنة الصينيّة

وراس السنة الصينيّة ده بيكون في أواخر يناير وبدايات
فبراير

\-

كنّا اتكلّمنا قبل كده عن إنّ الناس بتصيبها نوبة من الركود
في الشتاء

وبتبدأ الحركة مع الربيع

أو على حدّ تعبير أحد المتابعين الكرام لمّا قال ( الناس
بتبدأ حركتها مع النحل !!! )

\-

الصينيّين بياخدوا أجازة طويلة في أواخر يناير وبدايات
فبراير

الأجازة دي بتكون كافية إنّ كلّ واحد يروح بلده

لإنّ الصين كبيرة جدّا - حاجة كده قدّ الوطن العربيّ مثلا - بسّ
في دولة واحدة

\-

فتخيّل حضرتك بتاخد أجازة خميس وجمعة مثلا - وانتا من
الجزائر - وشغّال في السعوديّة !!

مش هتكون كافية طبعا

فبياخدوا فترة طويلة أجازة متواصلة عشان يقدروا يرجعوا
بلادهم - أو مقاطعاتهم

\-

بعد راس السنة الصينيّة - وده هوّا الوقت اللي احنا فيه
دلوقتي - تقدر تقول طول شهر فبراير

الصينيّين بيراجعوا كلّ الإيميلات بتاعتهم - وبيبعتوا رسايل
لكلّ العملاء السابقين يفكّروهم بنفسهم - ويبعتوا لهم كاتالوجات السنة
الجديدة

\-

واحنا كتبنا بوست عن الفكرة دي بردو - إنّك تتلكّك وتبعت لكلّ
عملائك القدامى رسائل تذكير بيك وبشركتك مع بدايات الربيع

البعيد عن العين بعيد عن القلب

\-

ييجي ورا ده مباشرة ( خصومات مارس )

ودي اللي باكتب البوست ده بمناسبتها

\-

الشركات الصينيّة بعد ما فكّرتك بنفسها - وانتا لسّه مونون
ومش واخد قرار شراء - يقوموا محمّسينك أكتر بوجود خصومات في شهر مارس
!!

فلو كنت متردّد في الشراء - بيضغطوا عليك نفسيّا عشان ما
تضيّعش فرصة خصومات مارس

ما تشتري بقى - إنتا ما بتشتريش ليه ؟!!!

\-

ييجي بعد كده أبريل - وييجي المعرض الأكبر على مستوى
العالم - معرض جوانزو - أو الكانتون

ومزيد من الترويج والتسويق لمنتجاتهم

\-

الصيف بيعدّي عادي

الملحوظة اللي هنا هيّا إنّ أوروبّا بتاخد أجازة في شهر
أغسطس

دي مالهاش علاقة بالبوست - لكن الشيء بالشيء يذكر

\-

يبدأ الصيف ينتهي - وبيكون الحدث الأكبر اللي منتظره
العالم لتنشيط المبيعات هو الكريسماس

فالصين بتعمل النسخة الشتويّة من معرض جوانزو أو الكانتون
في شهر 10

فانتا عندك معرضين جوانزو - بين كلّ واحد والتاني 6
شهور

\-

في شهر 11 أوروبّا وأمريكا بيعملوا الجمعة السوداء عشان
يفضّوا المخازن لاستقبال بضاعة الصين القادمة إليهم بخصوص الكريسماس

عشان كده أسعار الشحن العالميّة بترتفع في الوقت ده

ومش ده أفضل وقت تشتري فيه عموما - لإنّ العالم كلّه بيكون
مشغول بالترتيبات للكريسماس

أقصد الترتيبات التجاريّة

\-

الصين توصل لذروة الحركة في شهر 12 في تصدير منتجات
الكريسماس

يقوموا يه ؟!

يقوموا ياخدوا الأجازة في أواخر يناير وبدايات
فبراير

عشان يشحنوا - يصفّروا عدّاد الطاقة بتاعهم - ويستعدّوا لدورة
جديدة

\-

الفراشة اللي بتهزّ جناحها في الصين من واجبنا
نراقبها

الناس دي ما بقوش كده بالساهل

ولا احنا المفروض نخترع العجلة من أوّل وجديد
