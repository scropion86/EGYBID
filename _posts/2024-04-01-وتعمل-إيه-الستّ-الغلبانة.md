---
layout: post
title: "وتعمل إيه الستّ الغلبانة"
date:   2024-04-10T00:00:01+03:00
author: "mahmoud"
category: "الربا"
tag: "الربا"
---


من الأكلاشيهات الجاهزة اللي بيستخدمها من يريدون تحليل
الربا - وهيهات

إنّهم يقولوا لك ( وتعمل إيه الستّ الغلبانة المسكينة اللي
ما لهاش مصدر دخل غير فلوسها اللي في البنك ؟! )

إنتوا عاوزين تحرّموا الربا ( كإنّنا إحنا اللي بنحرّمه - أو
كإنّنا ( عاوزين ) نحرّمه أصلا - يعني هوّا حلال وإحنا اللي عاوزين نحرّمه )
إنتوا عاوزين تحرّموا الربا - شوفوا حلّ للستّ دي




تمام - خلاص ؟! خلّصت الأكلاشيه بتاعك ؟!!!




تعالى أمّا أقول لك بقى :-




أوّلا /

وافرض إنّ شرع ربّنا هينتج عنّه مشكلة للستّ الغلبانة دي -
نعمل لحضرتك إيه ؟! نغيّر الشرع عشان ترتاح ؟!!!

ما أنا باتضايق من الجوع في رمضان - إيه ؟! - نلغي الصيام
؟!!!




اللي بيقول لك على حكم الشرع مش مطالب بإيجاد حلّ
لحضرتك

زيّ ما واحد يطلّق زوجته 3 طلقات صحيحات مكتملة
الأركان

وييجي بعد كده يروح لشيخ عاوزه يلاقي له حلّ عشان يرجّع
مراته




ما فيش حلّ يا فندم

ما فيش خالص ؟!

لأ ما فيش خالص

طب ما فيش شيخ أفتى برجوع الزوجة بعد الطلقة
التالتة

لأ يا فندم - خلاص زوجتك بانت منك بينونة كبرى - يعني ما
عادش ينفع ترجع لك تاني إلّا لو اتجوّزت واحد غيرك زواجا كاملا بغرض الزواج
مش بغرض الطلاق

طب ومالهاش حلّ يعني دي يا مولانا ؟!




ويفضل رايح جاي عاوز حلّ - وكإنّ الشيخ دوره إنّه يلاقي لك
حلّ

الشيخ دوره يقول لك ع الحكم - مش يلاقي لك حلّ




وإنتا لو دوّرت ع الحلّ - تبقى زنديق - إنتا واجبك تدوّر ع
الحكم - ولمّا توصل له تقول ( سمعنا وأطعنا )




يعني ما ينفعش توصل لحكم الشرع من خلال فتوى الشيخ
الفلاني

فما يعجبكش

فتروح تدوّر على فتوى الشيخ العلّاني

فما يعجبكش

فتدوّر على الشيخ الترتانيّ

وتلاقي كلّ الناس بتحرّم الموضوع اللي بتسأل عليه

فتفضل تدوّر لحدّ ما تلاقي حدّ بيحلّله - هوبّ - اربط هنا -
الشيخ الفلانيّ قال حلال




إنتا كده زنديق يا فندم - والعلماء قالوا عنّك ( تتبّع آراء
العلماء زندقة )




وخلاف العلماء في الحالة دي مش رحمة ولا حاجة - الرحمة دي
تكون في الخلافات المستساغة

يعني تصلّي السنّة في المسجد ولّا في البيت

الإمام يجهر بالبسملة ولّا يقولها في سرّة

آه دي خلافات مستساغة




لكن ما تجيبليش شيخ بيحلّل الربا وتقول لي ما هو خلاف
العلماء رحمة




واللي قال لك ( حمّلها عالم واخرج من بلاها سالم ) كان شخص
مخرّف

إنتا لو خدت بفتوى بالطريقة دي - فإنتا مش هتسلم من
الوزر - بلاش توهم نفسك - أو تتخيّل إنّك تقدر تخدع ربّنا سبحانه
وتعالى




ثانيا /

الستّات الغلبانات قبل اختراع البنوك - كانوا بيعملوا إيه
؟!!!




ثالثا /

ومين قال لك إنّ البنك ممكن يعتمد عليه كمصدر دخل زيّ الراتب
؟!

يعني خلّي الستّ دي معاها مثلا 50 ألف جنيه

حطّتهم في البنك

جاب لها خلال السنة 5 آلاف مثلا

المتبقّي في البنك كام ؟!




هتقول لي أصل المبلغ - ال 50 ألف زيّ ما همّا

يا راجل ؟! زيّ ما همّا ؟!!!

يعني الخمسين ألف بتوع السنة دي همّا همّا الخمسين ألف بتوع
السنة الجايّة ؟!




لا حضرتك

الخمسين ألف دول سنة بعد سنة قيمتهم بتتضاءل

فالحقيقة إنّ اللي حاطط فلوسه في البنك وكلّ سنة بياخد (
عليهم ) مبلغ - هوّا حرفيّا بياخد ( منهم ) مبلغ




يعني

الستّ اللي حاطّة 50 ألف في البنك وآخر السنة خدت 5 آلاف
ومتبقّي لها أصل المبلغ ال 50 ألف

الحقيقة إنّها متبقّي لها 45 ألف




هتقول لي ال 5 آلاف اللي خدتهم همّا فوايد المبلغ - لكن أصل
المبلغ ثابت

أقول لك أصل المبلغ قيمته قلّت

همّا نظريّا 50 ألف - لكن عمليّا 45 ألف




ففكرة إنّها هتحطّ ال 50 ألف في البنك وتعيش على فوايدهم دي
خيال

لإنّها سنة بعد سنة مش هيكون عندها أصل مبلغ أصلا

هيكون عندها رقم اسمه 50 ألف - لكن عمليّا لا قيمة
له

زيّ ما ال 10 آلاف جنيه كانوا في وقت ما ( مبلغ ) - دلوقتي
لا قيمة لهم




رابعا /

إنتا متخيّل إنّ العائد على ال 50 ألف ده يقارن بأيّ عائد على
أيّ نشاط ؟!

يعني

ال 50 ألف دول عليهم ربا 5000 جنيه

اقسم الرقم ده على 365 يوم في السنة

يطلعوا 13 جنيه ونصف

عاوز تفهّمني إنّ الستّ دي لو اشتغلت بالمبلغ ده أيّ شغلانة مش
هتقدر تكسب أكتر من 13 جنيه ونصف في اليوم ؟!

ولّا عاوز تفهّمني إنّها هتقدر أساسا تعيش من ال 13 جنيه ونصف
؟!!!




هتقول لي وليه بنيت حسبتك على إنّها معاها 50 ألف بسّ
؟!

ما ممكن معاها 300 ألف

معاها 300 ألف وغلبانة ؟!!!




لو معاها 300 ألف وغلبانة يبقى ننصحها تشتري بيهم شقّة
وتأجّرها

منها بتدخّل ليها دخل شهريّ

ومنها بتحافظ على قيمة الفلوس من التضخّم اللي بياكل قيمة
المبلغ سنة بعد سنة




لكن لو رجعنا للغلبانة اللي بجدّ اللي معاها 50 ألف بيجيبوا
لها 13 جنيه ونصف في اليوم

إنتا متخيّل إنّه ما فيش نشاط - أيّ نشاط - ممكن يدخّل لها
أكتر من 13 جنيه ونصف في اليوم ؟!!!

دي لو عملت كشك شاي ب 5 آلاف من الخمسين هيجيب لها أكتر من
ده بمراحل

لو اشترت خضار بألف جنيه وتاجرت فيه هتكسب منّه 100 ولّا 200
جنيه في اليوم




أنا شخصيّا ضدّ إنّ الستّ دي تشتغل من الأساس - ولو الأمر بيدي
هاعمل إعانات بطالة لغير القادرين على العمل

لكن خلّيني أنزل معاك لقاع القاع يعني - ونشوف هل الستّ دي
مالهاش حلّ فعلا غير إنّها تحطّ فلوسها في البنك ولّا لأ

وهل هوّا فعلا حلّ حقيقيّ إنّها تحطّ فلوسها في البنك ولّا
لأ




الراجل اللي طلع ع المعاش وما عاهوش غير مكافأة ب 50
ألف

هل إنتا متخيّل إنّه ما يقدرش يعمل أيّ حاجة أفضل من إنّه يحطّ
فلوسه في البنك ؟!

دا لو فتح كشك بسكويت وشحن موبايل هيكسب في اليوم 100 ولّا
200 جنيه




لو شابّ اشترى عجلة ب 500 جنيه واشتغل ديليفري هيكسب في
اليوم 100 ولّا 200 جنيه




أنا ضدّ ده - لكن بانزل معاك لقاع القاع

أنا ضدّ فكرة إنّ العمل شرف في المطلق

مش كلّ العمل مقبول




وكلمة ( العمل شرف ) هي كلمة حقّ يراد بها باطل - كلمة
نشرها البهوات والبشوات عشان يشغّلوا الناس عندهم في أعمال مهينة

لو الأمر بيدي هاخد الشابّ ده أنزّله من ع العجلة وأعلّمه
مهنة كريمة - لحام أو خراطة أو أو أو




يبقى فنّيّ محترم - يشتغل في مصنع محترم

يبقى له يونيفورم وساعات عمل وتأمين وحقوق كاملة




ويطلع من المصنع يركب عربيته الصغيّرة يروّح شقّته
الصغيّرة

فنّيّ وعنده عربيّة ؟!

أيوه يا فندم يكون عنده عربيّة

العربيّة كرامة

ربّنا سبحانه وتعالى قال ( ولقد كرّمنا بني آدم وحملناهم في
البرّ والبحر )

فمن تكريم الإنسان إنّه كائن محمول

فالعربيّة الخاصّة كرامة - وستر - وحماية من الإهانة




المفروض كلّ شابّ يكون عنده عربيّة صغيّرة

ومع الوقت يشتري عربيّة أكبر وشقّة أكبر




أنا أتمنّى ده - ولا أعترف بفكرة إنّ ( العمل شرف ) كده في
المطلق




الستّ الأرملة دي ليها حقّ على الدولة

وكذلك الرجل العجوز




يا راجل دا بعض الخلافات الإسلاميّة عملت أماكن لإيواء
القطط !!!

يعني القطّة في الدولة ليها حقّ تاكل وتشرب




لكن دي فانتازيا دلوقتي - خلّينا ننزل لقاع القاع - ونشوف
هل ال 50 ألف اللي في البنك دول ممكن يعيّشوا حدّ ولّا لأ ؟!

وهل يقارنوا بأيّ نشاط تاني مهما كان بسيط ؟!

هتلاقي إنّ أيّ نشاط تاني هو أكثر ربحا من ال 13 جنيه ونصف
يوميّا اللي هياخدهم الشخص اللي حطّ فلوسه في البنك




الكلام ده كلّه مرجعه حاجة واحدة

إنّ الستّ دي أو الراجل العجوز ده أو الشابّ ده ( مش عاوزين )
يشتغلوا

والسبب في ده هو ( الربا )




همّا حطّوا الفلوس في البنك بسبب الربا - ظنّا منهم إنّ فيه
طريقة خياليّة ممكن تجيب لهم فلوس من الهوا

للأسف يا فندم - خيالك مش خيال - ده وهم

والحدّاية مش هتحدّف لك كتاكيت




الدولة اللي هتعطيك 10 % في صورة فوايد بإيدها اليمين -
هتاخدهم منّك في صورة تضخّم بإيدها الشمال

وإنتا بيتضحك عليك

ومصيرك تلبس في الحقيقة الصادمة
