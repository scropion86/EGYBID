---
layout: post
title: "أنت المسؤول"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


عندي مصنع والدنيا نايمة

صحّيها

\-

وانا مالي - هوّا أنا اللي هحرّك السوق

أيوه

\-

هوّا أنا هاسحر للناس عشان يشتروا

التسويق هو السحر الحلال

\-

السوق بتاعنا مقفول ضبّة ومفتاح

شوف سوق تاني

\-

أدخل سوق تاني ازّاي

إتعلّم

\-

ما عنديش وقت

دورك إنّك تنظّم وقتك

\-

ما فيش دولار في السوق

إتصرّف ودبّر دولارك بنفسك

\-

العمّال مش مخلصين

دا شغلك إنّك تتعلّم إزّاي تشغّل العمّال

\-

مصر ما فيش فيها أمل

إنقل استثماراتك للخارج

\-

المنتج المستورد أرخص من خامات المنتج المحلّيّ

إدرس الموضوع وشوف ليه وتقدر تعمل معاه إيه

\-

ما فيش حدّ عاوز يعطيني تمويل

إتصرّف في تمويل من مصادر ذاتيّة

\-

الحقيقة إنّ معظم العاملين في مجال البيزنس دخلوا البيزنس
بالصدفة - كتطوّر لشغلهم الفنّيّ في منتج ما

يعني كان عامل في مصنع شباشب - وبعدين عمل مصنع
شباشب

فهوّا متخيّل إنّ معرفته الفنّيّة كافية ليه لتشغيل المصنع - زيّ
ما كانت كافية لتشغيل الماكينة وهوّا فنّيّ

حدّ أوحى ليهم بالكدب إنّ دوره هو تشغيل المكن بردو - وفيه
حدّ تاني ( كائن فضائيّ ) دوره يحلّ له مشاكل البيزنس

\-

الحقيقة المرّة اللي ما حدّش قالها لحضرتك - إنّ دورك أصلا
هوّا إنّك تحلّ المشاكل دي

\-

إنتا لو عندك مصنع شباشب - فانتا مالكش أيّ علاقة
بالشباشب - إنتا ليك علاقة بالبيزنس

\-

الناس دي اتورّطوا في البيزنس بتاعهم من ناحية
المنتج

يعني اللي دخّلهم في البيزنس - هو المنتج - بينما هم لا
يعرفون شيئا عن البيزنس - ومتخيّلين إنّ المطلوب منهم إنّهم يكونوا فاهمين في
المنتج وده كافي

\-

إنتا مطلوب منّك تكون فاهم في المنتج لو انتا عامل أو فنّيّ
شغّال في مصنع شباشب

وقتها مطلوب منّك تفهم المنتج ده خاماته إيه وخطوات تصنيعه
إيه وأعطال المكنة إيه وبتتصلّح ازّاي

\-

لكن صاحب مصنع الشباشب مش دوره كده خالص

دوره هو البيزنس

\-

يعني التمويل يعني الشراكات يعني التصدير يعني دراسة
المخاطر والتعامل معها يعني إدارة العمّال يعني التسويق

كلّ ده مالوش علاقة بالشباشب

\-

فالمشكلة الدائمة إنّك تلاقي صاحب المصنع لازق في دايرة
المنتج - لإنّ ده اللي يعرفه - هوّا دخل البيزنس من هنا - فما يعرفش حاجة
تانية

تيجي تحصل مشكلة في السوق - تلاقيه بيقول لك إيه ده ؟!!!
أنا عامل كلّ حاجة في الشباشب - المصنع بيخسر ليه

\-

ما انا قلت لحضرتك - إنتا مش بتاع شباشب - إنتا بتاع
بيزنس

\-

أشبه حاجة بالموضوع ده في مصر هو أزمة الزواج

بتاخد طالب عنده 6 سنين - تقعد تعلّم فيه 15 سنة - عشان
تعلّمه ازّاي يمسك آلة حاسبة ويشتغل كاشير في سوبر ماركت

لكن انتا ما اهتمّيتش تعطيه دورة 3 شهور عن إزّاي هيبقى
مسؤول عن أسرة !!

إزّاي هيبقى مسؤول عن مشاعر زوجة وعن مستقبل أطفال

منتهى السفاهة

\-

نفس الموضوع في البيزنس

نقعد نعطي الناس كورسات بالشهور في ازّاي يشغّلوا ماكينة
راوتر أخشاب

لكن صاحب مصنع الموبيليا نفسه ما حدّش عطاه تعليم 3 أسابيع
عن إزّاي يدير مصنع الموبيليا !!!

\-

أعيد - وأكرّر - وأكرّر - إنّه من واجب هيئة التنمية الصناعيّة
أو مركز تحديث الصناعة استحداث رخصة للعمل كصاحب مصنع - اقتداءا بالدورة
اللي بتعملها هيئة الرقابة على الصادرات والواردات للمقبلين على الحصول على
البطاقات الاستيراديّة او التصديريّة

\-

يا راجل دا اللي هيسوق عربيّة على الطريق ممنوع عليه يسوقها
من غير تدريب ومن غير ما يكون واخد رخصة

تقوم تسيب واحد يمسك مؤسّسة كاملة وهوّا لا يفقه شيء عن
الإدارة أو الحسابات أو التسويق أو المخاطر أو أو أو

هوّا فقط فاهم في الشباشب !!!!!!

\-

ملحوظة

شوف حلقة ( دوائر الاهتمام الأربعة لصاحب المصنع ) على
قناة المكتب

وما تطلبش الرابط
