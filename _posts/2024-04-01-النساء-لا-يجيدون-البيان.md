---
layout: post
title: "النساء لا يجيدون البيان"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
category: "الأسرة"
---


معلومة واحدة لو عرفتها عن زوجتك

هتقدر تتجاوز أيّ مشكلة معاها

ألا وهي أنّ ( النساء لا يجيدون البيان )

\-

قال تعالى عنهم

أومن ينشّأ في الحلية وهو في الخصام غير مبين

\-

المرأة كائن ((((( غير مبين )))))

يعني لا يستطيع التعبير

\-

عشان كده نادر لو لقيت كاتبة

رغم وجود آلاف الكتّاب الرجال

وشبه مستحيل إنّك تلاقي شاعرة

رغم وجود مئات الشعراء

\-

طيّب

المشكلة مع الزوجة في المنطقة دي

ليها أكثر من مرحلة

\-

خلّينا نجيبهم من الأعمق للأعلى

وده ترتيب منطقيّ

لانّ الأعلى هوّا الأخطر

رغم إنّ الأعمق هو الأكثر خطورة

ما علينا

هههههههههههههه

\-

المرحلة الأولى

هي إنّها تكون مش فاهمة اللي حاسّة بيه

أو مش حاسّة بيه أصلا

أو حاسّة بمشكلة ومش عارفة سببها

\-

وفي الحالة دي إحنا بنقول لها

يا ستّي مالك ؟

مالك يا ستّي ؟!!

ستّي يا مالك ؟!!!

\-

وهيّا ولا هنا

هتقول لك ما فيش

\-

ومش دي المصيبة

المصيبة إنّه ما فيش فعلا

\-

بيبقى فيه حاجة في قرارة نفسيّتها من جوّا

هيّا شخصيّا مش فاهماها

لكن الحاجة دي ليها انعكاس على نفسيّتها

فتلاقيها مغيّمة - ومغيّمة على البيت معاها

\-

وتراجع نفسك

تلاقي نفسك مش مقصّر معاها في حاجة

لكن غالبا إنتا مقصّر معاها في حاجة

وإنتا مش حاسس

\-

والمصيبة إنّها حسّت بالتقصير ده بعقلها الباطن

يا دي المصيبة السودة يا أنا يامّا

\-

يعني هيّا زعلت من جوّا

من حاجة إنتا مش عارفها

\-

فلا هيّا عارفة تقول لك هيّا زعلانة من إيه

وولا إنتا قادر تخمّن إنتا مقصّر في إيه

\-

مصيبة متبرشمة آهي

وطافحة نكد عليها

وعليك بالتبعيّة

وعلى البيت والعيش والعيشة واللي عايشينها

\-

لو حصل الموضوع ده

راجع إنتا كنت بتعمل إيه في بداية جوازك ونسيته

غالبا هيكون الحلّ في المنطقة دي

\-

فتّش في الأيّام الخوالي

أيّام ما كنت بتغسل سنانك وتحطّ ريحة

وعامل لي فيها الضفدع الدكر في موسم التزاوج

\-

وكان السنونو واقف ينونو

وتغنّي لها وتت...دلّع عليك

وتهرش لها ف ضهرها

وتهرش لك ف صدرك

\-

وورد وفسح ودباديب وضرب بالمخدّات

وكلام حلو ورسايل ع الواتس وإيموجيهات

وحاجة آخر تلزيق

جاتكوا القرف

\-

غالبا اللي ناقص حاجة هنا

\-

نطلع للمرحلة اللي أعلى

ألا وهي إنّها تكون عارفة هيّا حاسّة بإيه

بسّ ساكتة

ساكتة ليه ؟!!!

ما أعرفش

\-

اسألها

سألتها ؟

جدع

مش هتردّ عليك

\-

بصّ - همّا يا باشا جبابرة

هوّا كده وإذا كان عاجبك

طب يا ستّي مالك

طب أكونش قطعت عليكي حبل أفكارك مثلا

كنتي بترنّي وأنا فتحت عليكي بالغلط

عايرتك إنّك تخينة وإنتي أصلا كيرفي مش تخينة

\-

يا بت دانا بعاكسك أساسا

بسّ إنتي اللي غبيّة ما بتفهميش

وما تفهميش كلامي الأخير ده على إنّه شتيمة

مش بقول لك غبيّة

\-

هيّا في المرحلة دي

مرحلة الوسط

بتكون عارفة المشكلة

بسّ مش قادرة تعبّر عنها

\-

هيّا مش مش عاوزة - هيّا مش قادرة

يعني بتحاول ترصّ تلات أربع كلمات

ف جملة مفيدة

بيبوظوا وما بيطلعوش

\-

بسّ هيّا عارفة هيّا زعلانة من إيه

\-

في الحالة دي مطلوب من حضرتك تساعدها

يعني إيه أساعدها حضرتك

اعلّمها ألف بطّة من الأوّل يعني ولّا إيه

\-

أيوه يا فندم

سرسبها

يعني ممكن مثلا تكوني زعلانة من كذا

هتقول لك لا مش كده

\-

يبقى ممكن كذا

هتقول لك لا مش بالظبط

حلو

اربط هنا

مش بالظبط

يعني قرّبنا

\-

هوّا قال لك فين بقى

ما أعرفش

\-

طيّب ممكن يكون كذا

ممكن

حلو قويّ

انتقلنا من مرحلة مش بالظبط

لمرحلة ممكن

دا إنتا كده تمام التمام قويّ

\-

وخلّيك لفّ معاها ف المعادي كده

لحدّ ما توصلوا إن شاء الله

\-

نيجي للمرحلة الثالثة

الأعلى

الأقرب للسطح

أو اللي فوق السطح تحديدا

وقلت لك إنّ دي الأبسط

لكنّها الأخطر

\-

أبسط لأنّ الموضوع بسيط

بسلامتها هتتكلّم أخيرا

\-

طب ما ده حلو يا مولانا

إيه المشكلة ؟

المشكلة يا حبيبي

إنّها هتتكلّم عن حاجة غير اللي حاسّاها

يا وقعتي السودة يانا يا أمّا

\-

أيوه يا فندم

إنتا كنت بتحلم إنّها تتكلّم

وهيّا خلاص هتتكلّم

أن أن أااا

بسّ هتتكلّم وتقول كلام غير اللي حاسّة بيه

هيّا لو كانت سكتت كان أحسن

\-

ممكن مثلا تكون بتحبّك جدّا

بسّ هتلاقيها بتقول لك إنّها بتكرهك

بتقرهك بتقرهك بتقرهك

وممكن تقول كده وتترمى ف حضنك وتعيّط

متخلّفين عقليّا

مجانين رسميّ

\-

ممكن تكون بتبقى قاعدة تستنّاك ترجع من الشغل

وصوت تكّة المفتاح ف الباب بينطّط قلبها

بسّ هتقول لك أنا باكتئب لمّا بتدخل البيت

أنا مش طايقاك

ولا طايقة العيشة معاك

\-

ممكن تكون إنتا جايب لها من الشجر ورقه

ومن العسل شهده ومن الهوا غنوة

\-

وجبت الورد م البلديّ عملته تاج يحلّيها

وجبت بخور من الجاويّ تبخّرها وترقيها

وجبت حرير من الهنديّ عملته ستار يداريها

\-

وبنيت القصر عالي وخطفت نجم الليالي

وشغلت العقد غالي

وتقول ما بتيجيبليش

\-

وهنا النصيحة واحدة

اتطرش

اخرم ودانك على بعض

اللي يدخل من هنا طلّعه من هنا

\-

اعتبرها بتقرأ رواية

والكلام اللي بتقوله ده مكتوب في الرواية

\-

واحد بيقول ( أنا ربّكم الأعلى )

اعتبره بيقرأ القرآن يا أخي

هوّا ما يقصدش

\-

وهيّا ما تقصدش

\-

طالما إنتا عارف إنّها بتحبّك

وشفتها خلسة وهيّا بتكوي قميصك

وبتحسّس عليه وتبتسم ابتسامة بلهاء

وشفتها خلسة وهيّا بتغطّيك بالليل

وإنتا عامل نفسك نايم

وشفتها خلسة

وهيّا بتنقّي الريحة اللي إنتا بتحبّها

\-

ما إنتا عارف إنّها بتحبّك

ليه صدّقتها لمّا قالت إنّها ما بتحبّكش

يا أخي هيّا جاموسة في الكلام

ما تبقاش إنتا حمار

\-

ليه قلت لك إنّ المرحلة دي هي الأخطر ؟

رغم أنّها الأقرب للسطح

قلت كده لأنّه ممكن بناءا عليها تاخد قرار متهوّر

\-

لكن المراحل الأولى

وإن كانا المشكلة فيهم أكثر عمقا

إلّا إنّه هيطلع وينزل على نكد فقط

وده عاديّ يعني

لكن مش هيتطوّر النكد ده لمشكلة

مش هيتطوّر لطلاق مثلا

\-

لكن المرحلة اللي فوق دي

ممكن تتطوّر لطلاق ف لحظة

\-

لمّا إنتا عارف إنّك بتجيب لها كلّ حاجة

ليه صدّقتها لمّا قالت لك إنّك ما بتجيبلهاش

وكرامتك نقحت عليك

وانتقمت لكرامتك من نفسك وأولادك

\-

وهيّا ليه تقول كده ؟

ما قلت لك همّا كده

يا إمّا ما بيعرفوش يتكلّموا

يا إمّا يتكلّموا بغير اللي همّا حاسّين بيه

\-

سيبك من الكلام طالما إنتا عارف الحقيقة

\-

أخيرا

نصيحة عامّة تنفع لكلّ الحالات

عليك بكثرة الكلام معها

والإلحاح

\-

الإلحاح بيغلب الستّات

والرجّالة

لكن كلامنا هنا على الستّات

\-

لو قلت لها مالك

وقالت لك ما فيش

سيبها شويّة وارجع قول لها مالك بردو

لو قالت لك ما فيش

ارجع كمان شويّة وقول لها مالك بردو وبردو

\-

وشكّل

يعني مرّة مالك يا حبيبتي

مرّة مالك يا قلبي

مرّة شكلك تعبانة

لأ شكلك مصدّعة

\-

لأ شكلك عاوزة تقولي حاجة وخايفة

لأ ومكسوفة

لأ وخايفة لأفهمك غلط

\-

وبعدين جرّب طريقة هوّا قال لك فين دي

يعني ممكن إنتي عاوزة تقولي كذا

لأ

يبقى ممكن عاوزة تقولي كذا

\-

وإنتا عاوزني أجيب صبر للّي إنتا بتقوله ده

أيوه يا فندم
