---
layout: post
title: "كيف تكتسب خبرة التصنيع"
date:   2024-04-10T00:00:01+03:00
author: "Mahmoud Marzouk"
category: "إدارة الشركات"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZW6KzeO_lOmhrK9Rg7UQfDWfaoEKiG9iGOY0JLvZq1y_KpVtaqTa73y0fPkHanIl44OiXATOTUp0tdKUBKGD7zmj5TDHeODmxgSZA_HXQi2eHaW6W5bcnzQ2LP6msnAvrnSYtKAh6k8dk5fuK3MZlqsmjGXr523yjAGbawV4ObxTWrPcCT8N4jePeKLyu0edfM&__tn__=*NK-R)

\-

على عكس المتوقّع - فإنّ مجال دراسات الجدوى لن يكسبك
الخبرة

ده مجال محتاج ياخد منّك الخبرة - مش يعطيها لك

فلا أنصح إطلاقا أيّ مهندس حديث التخرّج إنّه يفكّر يشتغل في
مجال دراسات الجدوى

\-

نفس المشكلة كنت بشوفها لمّا كنت مدرّب لأحد البرامج
الهندسيّة

كان فيه طلبة حديثي التخرّج بيشتغلوا مدرّبين

وهو ما لا أنصح به إطلاقا

لإنّه بردو التدريب من المجالات اللي ممكن بعد 5 أو 10 سنين
تلاقي نفسك واقف في مربّع الصفر !!!

\-

المجالين دول باعتباري اشتغلت فيهم - ما ينفعش يكونوا
بداية لأيّ مهندس حديث التخرّج

وأنا لو شغّلت معايا مهندس حديث التخرّج في وظيفة جمع
المعلومات - هكون باظلمه

هكون باحرقه في بداية حياته

\-

المجال التالت اللي بيعمل نفس المشكلة - هو مجال مبيعات
الماكينات

لو اشتغلت مهندس مبيعات وإنتا لسّه حديث التخرّج - بعد 5 أو
10 سنين هتلاقي نفسك صفر في الهندسة

\-

اشتغل في حاجة تكسبك الخبرة العمليّة

\-

ولو هتسألني إيه أفضل مجال تبدأ بيه ويكسبك الخبرة العمليّة
بسرعة جدّا

فهو مجال ( الصيانة )

\-

ييجي بعده العمل في الورش الكبيرة أو المصانع
الصغيرة

\-

لكن المصانع الكبيرة والشركات الكبيرة فلا أنصح بيها
إطلاقا !!!

لإنّك هتدخل في سيستم منظّم - هيكون متصمّم ليك مربّع محدّد جدّا
تتحرّك جوّاه - فاكتساب الخبرة في الكيانات دي محدود جدّا - رغم إنّها بتكون
مؤسّسات أسماءها تخضّ

\-

أفضل مؤسّسة تشتغل فيها هي المؤسسة اللي ( مفتّحة على
بعضها )

يعني ورشة كبيرة - في نفس صالة الورشة هتكون بتحصل حوليك
كلّ العمليّات - بظرميط

\-

البظرميط ده مفيد جدّا ليك في بداية حياتك

عكس المؤسّسات الكبيرة - هتلاقي نفسك بتاكل بالشوكة
والسكّينة - بسّ في النهاية ما بتاكلش حاجة !!!

\-

أمّا الصيانة - فهتخلّيك غصب عنّك تدوس بإيدك في الميكانيكا
للركب

هتبقى زيّ الطبيب الجرّاح - بطن الماكينات بيتفتح
قدّامك

\-

في الورش الكبيرة - هتشوف ( الصنعة )

يعني إيه الصنعة - يعني التحايلات اللي الصنايعيّة الكبار
بيعملوها عشان ينفّذوا عمليّة تصنيعيّة معيّنة

مسمار راسه اتقطمت مثلا !!! هنطلّعه إزّاي

تخيّل إنّ دي ليها 3 أو 4 طرق - دول مش هتتعلّمهم في
الكلّيّة

وإن كان المفروض إنّك تتعلّمهم في الكلّيّة طبعا

خصوصا لو المؤسّسة اللي إنتا فيها كان في اسمها كلمة (
تكنولوجيا ) - زيّ المعهد العالي للتكنولوجيا في العاشر من رمضان
مثلا

\-

المفروض طالما قلت كلمة ( تكنولوجيا ) - يبقى الخرّيج فاهم
في التكنولوجيا - يعني ( طرق التصنيع ) - يعني ( تحايلات الصنايعيّة
)

وبالمناسبة - الميكانيكا كلّها أساسا اسمها الأصليّ هو ( علم
الحيل ) - العرب همّا اللي سمّوها كده - وكان ليهم دور كبير في تطويرها أيّام
ازدهار الحضارة الإسلاميّة

\-

فطالما بتقول ( تكنولوجيا ) - يبقى لازم يكون فيه إلمام ب
( طرق التصنيع )

باعتبار التسلسل بتاع المجال هو ( علم - بيؤدّي لهندسة -
بتؤدّي لتكنولوجيا )

\-

لو هنتكلّم عن المرحلة التانية اللي ممكن ترفع من مستواك
الفنّيّ بسرعة كبيرة جدّا - فهي العمل في أيّ مجال يكون فيه ( تصميم وإشراف على
التنفيذ )

هنا بعد ما اتعلّمت العلم في كلّيّة الهندسة

واتعلّمت التكنولوجيا في الورشة الكبيرة أو المصنع
الصغيّر

هتتعلّم ( الهندسة ) في ( مكتب التصميم )

\-

هنا هتطبّق العلم عشان تعمل تصميمات مفيدة - وهوّا ده تعريف
الهندسة

الهندسة لا هيّا علم - ولا هيّا تكنولوجيا

الهندسة هي استخدام العلوم الهندسيّة لعمل تصميمات نافعة
للناس - والإشراف على تنفيذ هذه التصميمات

بالمناسبة - ده تعريفي الشخصيّ للهندسة

\-

وبالمناسبة بردو الحمد لله مرّيت على مرحلة التصميم
والإشراف على التنفيذ

\-

بعد الهرس ده كلّه لو حابب تشتغل في مجال دراسات الجدوى -
يبقى أهلا وسهلا

لكن - ما تفكّرش تبدأ حياتك بيه - ولا بالتدريب - ولا
بمبيعات الماكينات

اشتغل بالترتيب زيّ ما قلت لك في

1 - الصيانة

2 - ورش كبيرة أو مصانع صغيّرة

\-

ولو حظّك حلو - وصاحب الورشة الكبيرة أو المصنع الصغيّر كان
فالت إيده من المؤسّسة وضاربها صرمة

فدي فرصتك إنّك تعرض نفسك كبديل ليه

تنظّم له أمور الورشة أو المصنع - وتخلّيه يريّح دماغه -
وياخد منّك اخبار جيّدة عن انتظام العمل - ويشوف نتايج شغلك في المكان

بكده تبقى اتعلّمت الإدارة بالمرّة - وجمعت كلّ
الحسنيات
