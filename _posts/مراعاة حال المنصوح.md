---
layout: post
title: "مراعاة حال المنصوح.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
باسمع بودكاست لأحد رجال الأعمال - بيحكي إنّه بيحبّ
الأنتخة - وما بيشتغلش بطريقة ضغط الشغل - وبيحبّ الكومفورت زون - وما بيحبّش
يحسب كتير - و و و

\-

الحقيقة إنّه ممكن يكون كده فعلا - لكنّه مش حاسس إنّه بيبذل
مجهود كبير جدّا - بسّ هوّا مش حاسس

ممكن يكون اللي هوّا شايفه من نفسه أنتخة ودلع ده هوّا مجهود
كبير جدّا - بسّ هوّا عشان فاهمه ومتعوّد عليه فهوّا حاسس إنّه عادي - وإنّ ده
مستوى الأنتخة - وإنّه لو هيشتغل بجدّ هيشتغل أكتر من كده 100 مرّة

\-

الشخص الناجح دايما بيكون حاسس بالتقصير - ده جزء من شخصيّة
الشخص المجتهد

وممكن الموضوع يتطوّر أكتر من كده ويحسّ إنّه نصّاب - دي إسمها
عقدة المحتال - وكتبت عنها بوست تفصيليّ قبل كده

\-

الموضوع بسط ومقام - ممكن اتنين يبذلوا 10 وحدات
جهد

واحد طاقته وأقصى جهده 5 - فلو قسمت البسط ( 10 ) على
المقام ( 5 ) يطلع الشخص ده شايل 200 % من طاقته

\-

بينما شخص تاني جهده 100

فلو قسمت 10 على 100 يطلع حاسس إنّه بيبذل 10 % من المجهود
المطلوب منّه بذله - فيعتبر نفسه مقصّر

وواحد تاني يعتبر نفسه كده ( مأنتخ ) - ويعتبر نفسه سايب
نفسه في الكومفورت زون

\-

كلّ ده وارد جدّا يحصل - ومقبول

لكن اللي مش مقبول - هوّا إنّك تطلع تنقل الصورة دي للناس
بدون هذا التفصيل !!

\-

لإنّ فيه ناس بتسمعك - جهدها 10 - ومطلوب منها 20 - وانتا
تقول لهم أنا بابذل 10 % من جهدي - ويشوفوك ناجح - فينزلوا بجهدهم من 10 ل
1 !!!

وبعدين يتصدموا ليه ما بقوش ناجحين زيّك

\-

فرق كبير بين إنّ إنسان يكون ناجح في البيزنس - وبين إنّه
ينصح الناس في البيزنس

النصيحة في البيزنس هي ( تعليم وتدريب ) - ودي تختلف تماما
عن الممارسة

\-

يعني - هل كلّ إنسان عايش في أمريكا يعرف يشتغل مدرّس
إنجليزيّ ؟!

طب انتا عايش في مصر اهو - وبتتكلّم عربيّ - تعرف تشتغل مدرّس
لغة عربيّة ؟!!!

\-

الموضوعين مختلفين تماما

الممارسة - غير التعليم والتدريب

\-

فكذلك

إنّك تكون بتمارس البيزنس - ده لا يعني إطلاقا إنّك تقدر
تعلّم الناس البيزنس !!

فلو تصدّرت لتعليم الناس - وانتا غير مؤهّل - فتوقّع إنّك تأذي
الناس من حيث تظنّ أنّك تنفعهم

والطريق إلى جهنّم مفروش بالنوايا الحسنة

\-

يقال أنّ القطّة سألت الزرافة عن عمق مياه البحيرة

فقالت لها الزرافة - المياه تصل إلى الركبة

فالقطّة نطّت في البحيرة - وكادت تغرق

فخرجت تلوم الزرافة إنّها كدبت عليها

فالزرافة قالت لها انا ما كدبتش عليكي - المياه في البحيرة
تصل بالفعل إلى ركبتي

\-

في الثانويّة والجامعة - كانوا الطلبة في الدفعات اللي بعدي
بيسألوني بتذاكر ازّاي

فكنت بقول لهم - مالكوش دعوة بمذاكرتي - لكن - برنامج
المذاكرة الصحيح المفروض يكون كذا - مثلا 8 ساعات في اليوم

أنا كنت بذاكر ساعتين في اليوم مثلا - لكن ما كنتش بقول
لحدّ كده - كنت بقول له البرنامج الصحيح للمذاكرة هو كذا

\-

فكذلك - واجبك في البيزنس إنّك تنصح الناس بالبرنامج
الصحيح - المناسب للحالات العامّة

ويا ريت بقى لو عندك وقت - والمنصوح يعزّ عليك - فتقعد تعمل
له برنامج خاصّ مناسب لحالته الخاصّة

لو ما عرفتش - يبقى اعطيه النصيحة
العامّة المناسبة لمعظم الناس

\-

ما ينفعش مثلا تكون بتسوق من 20 سنة - وبعدين تقول لحدّ إنّ
السواقة الطبيعيّة بتكون على سرعة من 90 ل 120 - بينما اللي بتنصحه ده لسّه
ما بقالوش سنتين بيسوق !!

أو تنصحه بالسرعة دي - فيروح يطبّقها على طريق داخليّ بين
المدن - بينما انتا كلّ سواقتك بتكون على طرق صحراويّة مفتوحة

أو انتا عربيتك فيها فرامل قويّة - وهوّا عربيته بسيطة ما
فيهاش نفس الإمكانيّات

أو انتا تقدر تصرف على صيانة العربيّة لو بتضغط عليها في
السواقة - بينما هوّا على قدّ حاله لو حاجة عطلت في العربيّة ومحتاجة تتصلّح
هتمثّل ضغط على ميزانيّته

\-

مراعاة حال المنصوح أمر مهمّ جدّا - مش فقط مراعاة تجربة
الناصح

\-

الرسول صلّى الله عليه وسلّم قال للسيّدة عائشة

يا عائشةُ لَولا أنَّ قَومَكِ حديثُ عَهْدٍ بجاهليَّةٍ ، لأمرتُ بالبَيتِ ،
فَهُدِمَ فأدخلتُ فيهِ ما أُخْرِجَ منهُ وألزَقتُهُ بالأرضِ ، وجعلتُ لَهُ بابَينِ : بابًا شَرقيًّا
، وبابًا غَربيًّا ، فإنَّهم قد عجَزوا عن بنائِهِ ، فبلَغتُ بِهِ أساسَ إبراهيمَ

\-

فهنا الرسول صلّى الله عليه وسلّم عارف الصحّ واللي المفروض
يتعمل - إنّه يهدم الكعبة ويبنيها على بنائها الأوّل

لكن المسلمين لسّه جداد على الإسلام - يقوموا يشوفوا الكعبة
بتتهدّ !!

فدي فتنة ليهم - ممكن يكفروا بسببها

\-

فالرسول صلّى الله عليه وسلّم رأى أن يترك الأمر على حاله (
اللي هوّا مش مثاليّ ) - درءا لمفسدة أكبر - وهي فتنة المسلمين في دينهم -
لإنّ مستواهم في الدين لسّه حديث - ما يستحملوش هذه الفتنة

وهيّا دي المثاليّة الحقيقيّة
