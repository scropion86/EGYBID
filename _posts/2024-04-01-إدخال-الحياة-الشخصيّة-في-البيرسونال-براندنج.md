---
layout: post
title: "إدخال الحياة الشخصيّة في البيرسونال براندنج"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWIdCs8WDDiHEaSjlHY-Mwv5ZTwgJPoMzrRZ9okGKO0NQPdBoAccdaj3-Vg7wcyNDJ3VlvNf3AB6CpDJMnY6kgAEJtmIDQOqRWtQTr-iobTYmOiVii96kEJ1Wg187ksc4HMqJDzoYNN5dIme9K3E-qz8Pol3EjitZQ8r5nXUyV6MIMUYgHkmuAljx-XDC4cNtU&__tn__=*NK-R)

\-

[<u>\#تفصيلة\_في\_البيرسونال\_براندينج</u>](https://www.facebook.com/hashtag/%D8%AA%D9%81%D8%B5%D9%8A%D9%84%D8%A9_%D9%81%D9%8A_%D8%A7%D9%84%D8%A8%D9%8A%D8%B1%D8%B3%D9%88%D9%86%D8%A7%D9%84_%D8%A8%D8%B1%D8%A7%D9%86%D8%AF%D9%8A%D9%86%D8%AC?__eep__=6&__cft__%5b0%5d=AZWIdCs8WDDiHEaSjlHY-Mwv5ZTwgJPoMzrRZ9okGKO0NQPdBoAccdaj3-Vg7wcyNDJ3VlvNf3AB6CpDJMnY6kgAEJtmIDQOqRWtQTr-iobTYmOiVii96kEJ1Wg187ksc4HMqJDzoYNN5dIme9K3E-qz8Pol3EjitZQ8r5nXUyV6MIMUYgHkmuAljx-XDC4cNtU&__tn__=*NK-R)

\-

في لقاء د إيهاب مسلّم ضيفا على د حسين بكريّ ( اللقاء
الثاني بينهما )

أشار الدكتور إيهاب إنّه من النقاط المهمّة في البيرسونال
براندينج - إنّ الشخص اللي بيعمل لنفسه بيرسونال براندينج - مهمّ إنّه ما
يخلطش حياته الخاصّة بالبراند بتاعه ( بنفسه يعني - باعتبار إنّ هوّا شخصيّا
بقى براند )

\-

وهنا تفصيلة مهمّة - ألا وهي

\-

أوّلا - كلام د إيهاب هو القاعدة - واللي هقوله هو
الاستثناء

\-

التفصيلة المهمّة هي - قبل ما ننصح الشخص ده بالفصل بين
حياته الشخصيّة وبين البراند - مهمّ نعرف الأوّل هوّا محتاج البراند نفسه يكون
عامل ازّاي !!

لإنّ أحيانا بيكون مطلوب للبراند يوصل للحياة
الشخصيّة !!

\-

يعني د إيهاب اتكلّم عن حدّ طبيب مثلا - وقال ما ينفعش
الطبيب ده ينشر صور من حياته الخاصّة على صفحة العيادة

جميل

لكن قبل ما نقول كده - مهمّ نسأل الطبيب ده - هل هيفيده
إدخال حياته الخاصّة في البراند ولّا لأ

\-

يعني ممكن الطبيب ده يكون طبيب نفسيّ مثلا - وشغله بيتضمّن
تكوين علاقات شخصيّة بينه وبين العملاء بتوعه ( المرضى )

ففي الحالة دي هيكون من النافع ليه تعميق البراند الشخصيّ
بتاعه - وتوصيله لحياته الشخصيّة

وتبقى الحكمة هنا هي ( يا ترى العمق ده هيوصل لفين
)

\-

يعني - بردو مش هيكون الصحّ هو إنّ الطبيب ده ينشر كلّ تفاصيل
حياته الشخصيّة

\-

إحنا اتّفقنا إنّ كلّ حاجة بنعملها في البيزنس - بنعملها على
سبيل الصنعة

الكلام اللي عند الناس شهوة - عندنا صنعة

واللبس اللي عند الناس راحة - عندنا صنعة

حتّى صورة الفيس اللي عند الناس تسلية - بالنسبة لنا
صنعة

\-

يعني الطبيب النفسيّ اللي بينشر جزء من حياته الخاصّة على
الصفحة ده - هوّا بينشرها تحت دراسة وتحت تحكّم منّه - إيه يتنشر وإيه لأ -
واللي هيتنشر ده هيكون ليه مردود إيجابيّ على البيرسونال براند بتاعه ولّا
لأ

\-

يعني

طبيب الأسنان اللي قلنا له في حالتك ممنوع تنشر حاجة من
حياتك الخاصّة - ده تمام

\-

الطبيب النفسيّ اللي قلنا له هتنشر جزء من حياتك الخاصّة -
ضروري نقف بقى قدّام حياته الخاصّة دي - ونشوف إيه هيتنشر وإيه لأ

\-

يعني مثلا - الطبيب النفسيّ ده بيقول لعملائه - لازم تفصلوا
وتاخدوا أجازة من ضغط الشغل وتروحوا تتفسّحوا

\-

تاني يوم نلاقي الطبيب ده ناشر صورة ليه في جمصة بياخد يوم
راحة بين أيّام العمل الشاقّة

\-

إذن - الصورة دي - اللي انتا شايفها نشر جزء من حياته
الخاصّة - هي أصلا تدعيم لشغل الراجل ده - مش العكس !!

\-

إذن - الصورة دي دخلت جوّا البيرسونال براند بتاعة الدكتور
ده - إنّ الراجل ده صادق في نصائحه للمرضى فعلا - بدليل إنّه لمّا قال لي
امبارح خد يوم فصلة بين ضغط الشغل - هوّا بالفعل بيعمل كده مع نفسه

\-

الموضوع ده أنا باتعرّض ليه بشكل شخصيّ - ممكن تلاقيني عامل
خناقة على الصفحة هنا - وعمليّا الخناقة دي هي زوبعة في فنجان - ويومين
تلاتة وهتنتهي بدون لا مكاسب ولا خساير - لكن بيكون الهدف الرئيسيّ منها هو
صناعة جزء من البراند الشخصيّ بتاعي مع عملائي

\-

ما هو أنا بروح استشارة لصاحب مصنع - وجزء من الاستشارة دي
بيقول لي عندي مشكلة كذا مع المنافس الفلانيّ - فبقول له اعمل 1 2 3 - قد
يكون منهم جزء شوشرة وبلبلة وبلطجة وقلّة أدب على المنافس

\-

العميل ده لمّا يدخل تاني يوم على الصفحة يلاقيني سو كيوت -
وبطلّع قلوب من عيني - وبحبّكوا كلّكوا - وهاني شاكر ف نفسي - مش
هيصدّقني

\-

معظم عملائي أثناء الاستشارات الموضوع بيتحوّل لجلسة
نفسيّة - وأحيانا بادخل في مشاكل عائليّة - وكلّ ده في إطار الشغل بردو - مش
حكاوي يعني

فيه قرارات بيزنس كتير غلط بتتّاخد بسبب حاجات نفسيّة

وفيه قرارات كتير بتكون مش قادر تاخدها بسبب مشاكل
عائليّة

\-

فمهمّ الشخص اللي انا رايح له استشارة ده يكون شايفني قريّب
منّه على المستوى الشخصيّ - مش على مستوى البيزنس وفقط - وده أنا باصنعه من
خلال إنّي بقرّب العملاء ليّا بعض الشيء ومن شخصيّتي - فده مقصود وتحت
التحكّم

\-

لمّا أروح لواحد صاحب مصنع في مكان متواضع - والمصنع
مكركب - فأقوم قالع جاكت البدلة ومشمّر كمّ القميص - وحاكي عن إنّي من قرية -
وأبويا الله يرحمه كان ميكانيكيّ

الكلام ده في أوّل 5 دقايق من الجلسة - بيخلّينا نستفاد
بالجلسة - بيهدّ الحاجز النفسيّ - حاجز الحرج اللي عند صاحب المصنع ده إنّه
جايب راجل استشاريّ ومقعّده في ورشة !! فبيبقى مكسوف يتكلّم

\-

وده من سنّة السول صلّى الله عليه وسلّم !!

الرسول صلّى الله عليه وسلّم جاءه رجل - فالرسول صلّى الله
عليه وسلّم لقى الراجل ده خايف منّه - وبيترعش !!

فقال له ( هوِّن عليكَ ، فإنِّي لستُ بملِكٍ ، إنَّما أَنا ابنُ امرأةٍ
تأكُلُ القَديدَ )

\-

يعني إحنا ناس بسطاء - أمّي كانت مش غنيّة فكانت بتخزّن اللحم
لحدّ ما يقدّد - مش غنيّة فتقدر كلّ يوم تدبح ويكون عندها لحم طازج

\-

فهنا الرسول صلّى الله عليه وسلّم حكى جزء من حياته الشخصيّة
الخاصّة - لكنّه بيستخدم الجزء ده في شغله كرسول - عشان يهوّن على الرجل ده
تلقّي الشرع منه عليه الصلاة والسلام

\-

فالخلط ده مهمّ أحيانا - وبيكون جزء من صنعة البيزنس

الغلط هو الخلط العشوائيّ - فما تبقاش عارف تنشر إيه أو ما
تنشرش إيه - أو ما تنشرش خالص بينما يفيدك نشر بعض الأشياء

\-

السادات عملوا معاه ألبوم صور على سبيل التوثيق - من أوّل
ما يصحى من النوم لحدّ ما ينام

فكانت فيه صورة ليه بالفانلّة واللباس وهوّا بيحلق دقنه
الصبح - وصورة ليه مع الكلب

\-

فأصرّ على نشر الصورة اللي بالفانلّة واللباس دي في الصحف
المصريّة - لإنّه عاوز يوصّل للشعب فكرة إنّه راجل بسيط

بينما صورة الكلب دي ما تنشروهاش هنا - هتجيبوا لنا صداع
مع الجماعات الإسلاميّة

الصورة دي انشروها في الصحف الأجنبيّة - هتجيب معاهم إنّ أنا
راجل لارج وسبور ومش متشدّد

\-

عندك واحد زيّ ستيف جوبز - جزء كبير من مبيعات شركة آبل كان
قائم على تأثّر الناس عاطفيّا بالقصّة الشخصيّة لستيف جوبز

وازّاي شركاؤه طردوه من شركة أبل بعد ما أسّسها بنفسه

وازّاي احتاجوا ليه ورجّعوه تاني

\-

كلّ ده هو شغل بيرسونال براندينج لستيف جوبز - اللي هيتحوّل
بعد كده إنّ الناس هتشتري موبايل آيفون - ويحكوا القصّة دي لأصحابهم

\-

كلّنا واحنا بنشتري جهاز من أجهزة تورنادو - هتلاقينا
بنستعيد قصّة الحاجّ محمود العربيّ - وبنحكيها لأولادنا

وشوف يا ابني ازّاي الحاجّ محمود العربيّ وهوّا صغيّر كان
بيشتري حاجات ويبيعها لأصحابه في المدرسة

\-

وأقول لأخويا الشاب - شوف ازّاي الحاجّ محمود العربيّ وهوّا
شابّ وشغّال موظّف كان أمين في شغله

\-

وأقول لنفسي - شوف الحاجّ محمود العربيّ إزّاي فكّر يسيب المحلّ
ويسيب الوظيفة ويعمل تجارته الخاصّة - وشوف ازّاي غار من اليابانيّين وقال
إنتوا مش أحسن منّنا - وعمل مصنع زيّهم

\-

فهنا الدخول في قصّة الحياة الشخصيّة للحاجّ محمود العربيّ بقى
جزء من البيرسونال براند بتاعه

\-

بوتين مثلا لمّا بيتصوّر وهوّا راكب دبّ - أو بيسوق طيّارة - أو
بيلعب جودو - ما هي دي حاجات شخصيّة

لكن مطلوب إدخال الجزء الشخصيّ ده في صناعة ( اتّجاه
الدولة )

\-

روسيا واخدة اتّجاه ( ذكوريّ ) - هادف لتحويل الدولة لدولة
عدد سكّانها كبير - يبقى لا للشذوذ - ونعم للذكوريّة - ونعم للزواج - عشان
يجيبوا نسل كبير يدعّم خطّة الدولة

نعم للجودو - عشان نصنع جيل شباب قويّ مش مايع

\-

بينما لو اتّجاه الدولة يساريّ - هتلاقي الرئيس بقى
رئيسة !!

\-

كلّ ده مصنوع ومقصود - بوتين مش بيظهر كده عشان هوّا كده ولا
حابب كده - دا كلّه من ضمن صناعة بيرسونال براند بيخدّم على هدف الشركة (
الدولة )

\-

فنفس الكلام بقوله لحضرتك ف صناعة البراد بتاعك

إفهم انتا عاوز تعمل إيه - وخلّي أفعالك بتقود في اتّجاه
أهدافك

وباختلاف الهدف بيني وبينك - هتختلف أفعال كلّ واحد
منّنا

المهمّ كلّ واحد يبقى فاهم هوّا بيعمل اللي بيعمله ده ليه -
مش يكون بيعمله لمجرّد الهوى أو حبّ الظهور فقط
