---
layout: post
title: "الربا والمشاريع العملاقة"
date:   2024-04-10T00:00:01+03:00
author: "mahmoud"
category: "الربا"
tag: "الربا"
---


بعض التعليقات على موضوع الربا بتقول

طيّب الناس إزّاي تعمل مشاريع عملاقة من غير البنوك
؟!!!




أوّلا /

إنتا مالك ؟!!!

إنتا عندك مشروع عملاق ؟! أو عاوز تعمل مشروع عملاق
؟!

لأ

أمّال بتسأل عن المشاريع العملاقة ليه ؟!!!

ما تبقاش عامل زيّ البتوع اللي لا بيعملوا ولا بيخلوا من
البتاعة




دا أوّلا




ثانيا /

وإيه المانع إنّ الناس تعمل مشاريع عملاقة من غير بنوك
؟!

دا ربط في خيالك إنتا بسّ إنّك متخيّل إنّه ما حدّش يقدر يعمل
مشروع عملاق من غير البنك




ما فيه ناس معاها فلوسها الخاصّة اللي تكفي إنّها تعمل
مشاريع عملاقة عادي

فيه عائلات عايشين في قرى عاديّة معاهم ما يزيد عن ال 500
مليون جنيه

وفيه أفراد عايشين في شقق - معاهم 100 مليون جنيه - مش
عايشين في قصور يعني




أنا قابلت صاحب مصنع كان لابس جلابيّة وشبشب - وكنّا بنتكلّم
عن استثمار في حدود 100 مليون جنيه من ماله الخاصّ

وأحد عملائي كان من أسرة شغّالة في ملايين - وكان بييجي
يقابلني بفيزبا




ورحت معرض مرّة مع أحد المستثمرين اللي شغّال في 200 أو 300
مليون - نزلنا في السكّة كلنا فطير وجبنة قديمة - ولا تاخد بالك إنّ الراجل
ده في جيبه ألف جنيه

وقابلت صاحب مصنع قيمته حوالي مليار جنيه - ملك عائلته -
وكانت مشكلتهم بسبب إيه تخيّل ؟!

بسبب إنّهم اشتغلوا مع البنك - لحدّ ما بقت عليهم مديونيّات ب
300 أو 400 مليون

فكان عاوزني أشوف له مشتري للمصنع أبو مليار جنيه عشان
يسدّد البنك




بالمناسبة

الراجل اللي كلت معاه فطير وجبنة قديمة ده - اتعامل مع
البنوك بردو - وكان عنده مصنع كبير عاوزني أشوف له مشتري - عشان يبيعه ويسدّ
البنوك بردو

كان بيروح يحضر الجلسات اللي هيتحكم عليه فيها غيابيّ -
يعني ما كانش بيسلّم نفسه في قضايا الشيكات وكده - فالقضيّة تمشي غيابيّ -
وهوّا يلبس نضّارة شمس ويدخل المحكمة عادي يحضر الجلسة باعتباره حدّ عادي -
عشان يشوف هيتحكم عليه بإيه

فإيه العيشة دي ؟!!!

ليه يعني ؟!!!




يا عمّ ومشاريع عملاقة ليه أصلا ؟!!!

ما تشتغل على قدّك

بتفتح على نفسك أكبر من طاقتك ليه ؟!!!

هوّا فرض من ربّنا سبحانه وتعالى عليك إنّك تعمل مشروع عملاق
؟!!!

ما تمشي على قدّك




وبالمناسبة بردو

المستثمر دا كان ما بياكلش برّا البيت إلّا عيش وجبنة - لإنّه
كان شغّال في مجال اللحوم

هههههههههههههه




فتصوّر إنّنا محتاجين البنوك عشان المشاريع العملاقة - أو إنّ
المشاريع العملاقة دي الناس ما فيش معاها من مالها الخاص ما يمكّنهم من
عملها - هو تصوّر خاطيء

الناس معاها ملايين الملايين

ربط رأس المال الكبير بالبنوك - وحصره على البنوك - هو ربط
خاطيء في خيالك إنتا فقط




هتقول لي طيّب إنتا أكبر أرقام قابلت أصحابها بشكل شخصيّ هيّا
200 أو 300 مليون

نعمل إيه في المشاريع اللي بمليارات ؟!

أقول لك الناس اللي معاهم من مالهم الخاصّ 200 و 300 مليون
جنيه دول

وعازوزين يعملوا مشروع بمليار جنيه

بيكونوا عارفين ناس زيّهم كلّ واحد معاه 200 أو 300 مليون
جنيه بردو

فيقدروا يدخلوا في شراكات مع بعض يعملوا مشاريع عملاقة من
غير بنوك




الناس معاها فلوس أكتر ممّا تتخيّل

أنا أيّ حدّ بيتواصل معايا على الواتس أوّل سؤال بسألهوله هو
( ما هو رأس المال المخصّص للمشروع )

90 % من الناس بتجاوب مباشرة

50 % من الناس اللي بتكلّمني معاهم من 1 ل 5 مليون

فدا العادي يعني مش أرقام تخضّ




وكلّ أسبوع تقريبا حدّ بيردّ عليّا براس مال فوق ال 10
مليون

وكلّ شهر تقريبا حدّ بيردّ عليّا براس مال فوق ال 50
مليون




فلو خيالك محصور في إنّ الناس ما فيش معاها فلوس - فدي
مشكلتك إنتا

فيه أفراد كتير معاهم فوق ال 50 مليون جنيه عادي

ودول أفراد

ما اتكلّمتش على عائلات أو شراكات




وبردو ما تنساش إنّ أنا شخصيّا لسّه ما وصلتش للشريحة اللي
فوق كده

فإذا كانت دي الشريحة اللي تعتبر ( صغار المستثمرين ) دي
فلوسهم الخاصّة

فما بالك بالشرايح اللي فوق كده اللي أنا لسّه ما اتعاملتش
معاهم هيكون معاهم كام




فيبقى إنتا ليه خيالك محصور في إنّ أصحاب المشاريع العملاقة
ما بيجيبوش فلوسهم غير من البنوك ؟!!!




ثالثا /

وبفرض إنّنا حلّلنا البنوك عشان حضرتك هتعمل مشروع
عملاق

وحضرتك ما فيش معاك راس مال كبير

يعني كلّ اللي معاك 100 أو 200 مليون - ورحت للبنك عشان
يموّلك ب 500 مليون لمشروع عملاق

هل إنتا متخيّل إنّ البنك هيموّلك ؟!!!

لأ طبعا




البنك عشان يعطيك 500 مليون - يبقى إنتا عندك بيزنس شغّال ب
500 غيرهم - عشان البنك يقدر يثق فيك

أو بمعنى أصحّ يثق إنّك لو ضيّعت ال 500 مليون اللي هيعطيهم
لك - يبقى قدّامه أصول ب 500 مليون يقدر يحجز عليها

لكن مش كلّ واحد معدّي في الشارع عاوز يدخل البنك ياخد 500
مليون - فالبنك هيعطيهم له

حتّى لو عامل دراسة جدوى في البنك الدوليّ

البنك مش بيعطيك تمويل عشان معاك دراسة جامدة - دا بردو في
خيالك إنتا بسّ

ولكن بيعطيك فلوس عشان عندك ضمانات كافية

البنك مش جهة هادفة للتنمية وبيساعد شباب المستثمرين
والكلام الحمّصيّ ده




فخلاصة الموضوع إنّ اللي عاوزين يعملوا مشاريع عملاقة -
هيقدروا يعملوها بمالهم الخاصّ أو بالشراكات بينهم

واللي مش عملاق في نفسه - مش هيعرف ياخد تمويل من البنك
لمشروع عملاق

وحضرتك مالكش دعوة بالاتنين اللي فوق دول

فبتتلامض ليه ؟!!!
