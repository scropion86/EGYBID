---
layout: post
title: "مغالطة عبد الغفور البرعيّ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
كتبت بوست إنّك كرجل أعمال لازم تكون بتعرف تتكلّم

دي مش ميزة فيك - إنتا مش رايح تحبّ وقدرتك على الكلام
هتساعدك توقّع البنت اللي بتحبّها

إنتا رجل أعمال - القدرة على الكلام دي آداة - عدّة من عدد
شغلك - زيّ راس المال كده

\-

فواحد قال لي لأ مش لازم - ما عندك الحاجّ محمود العربيّ ما
كانش بيعرف يتكلّم !!

\-

للأسف الثقافة عندنا فيها
[<u>\#تأصيل_للفشل</u>](https://www.facebook.com/hashtag/%D8%AA%D8%A3%D8%B5%D9%8A%D9%84_%D9%84%D9%84%D9%81%D8%B4%D9%84?__eep__=6&__cft__%5b0%5d=AZXMR4dACKv4L0qOaCmeSwhwvcUEwbfyOyf9z-UqUCgE2Vcuqedv-qGFbx1P73sm6TbWJ5GeAyxIV1KQsCN_XHWZ69IW7us_OvTz3IlhcqQbfHSDc0ezGIJXemajNObXdYZBaxKdSeyv6iOIAi4HLyUOvkgYbiNOowva6HulHdTEQjmqZpbhMtrXRdNn_jKE3v1rPV4yPLv8ZQCeYhZBKy2q&__tn__=*NK-R)

\-

يعني الناس عندنا مش بتفشل كده وخلاص

لأ - أبسوليوتلي - إحنا عندنا منهجيّة مدروسة للفشل

كفايانا بقى فشل بعشوائيّة - لازم نفشل بنظام -
بأصول

\-

من ضمن تأصيل الفشل ده - القاعدة العميكة اللي بتقول (
العلم في الراس مش ف الكرّاس )

\-

مع إنّه الحقيقة الراس ما فيش فيها علم - اللي في الراس
إسمه خبرة

لمّا الخبرات بتنزل من الراس تتحطّ في الكرّاس - بتبقى
علوم

لكن طول ما هيّا في الراس يبقى اسمها خبرة

\-

قاعدة العلم في الراس مش في الكرّاس دي ( إحدى نظريّاتنا
الأصيلة للفشل ) - هيّا اللي خلّت ناس كتير تقول - ما الحاجّ محمود العربيّ ما
كانش معاه دكتوراه في إدارة الأعمال يعني

\-

مع إنّهم بيتغافلوا ( عن عمد ) - عن إنّه كانت عنده ( خبرات
السوق ) اللي ما هيّاش عندهم

\-

يعني الحاجّ محمود العربيّ ما كانش عنده علم - بسّ كانت عنده
خبرة

فأنا هاعتبر نفسي زيّه في حتّة إنّه ما كانش عنده علم - لكن
هنردم التراب على النصّ التاني من الجملة ( بتاع إنّه كان عنده خبرة )

خبرة واحد بيتاجر من أيّام ما كان طفل

خبرة واحد وهوّا صبيّ - كان في مدرسة من مدارس التجارة في
مصر - وهي حيّ الموسكيّ التجاريّ الشهير

\-

فأنا هاخد نصّ الآية اللي عاجبني - وهاتغافل عن النصّ
التاني

\-

بيتغافلوا كمان في قصّة الحاجّ محمود العربيّ - إنّه مرحلة إنّه
ما كانش عنده علم دي - كانت في مرحلة من حياته في البدايات فقط - لكنّه بعد
كده ما كمّلش من غير علم

لو كان اكتفى بالخبرة فقط - كان كمّل زيّه زيّ تجّار كتير
عاشوا وماتوا من غير ذكر

\-

الراجل كان حواليه ناس متخصّصة كلّ في مجاله - فهوّا ما كانش
بيفتي في النواحي العلميّة في الحسابات مثلا - ما غيّرش قواعد القوائم
الماليّة مثلا

لمّا حبّ يعمل المصنع - ما جابش صنايعيّة من قليوب يبنوا له
المصنع في بنها - راح جاب ناس من اليابان حضرتك - فانتا بتقارن نفسك بيه
ليه ؟!!

\-

بيتغافلوا كمان ( عن عمد ) - عن إنّ عائلة العربيّ - من أوّل
الجيل التاني - همّا ناس أصحاب علم في البيزنس

الجيل التالت كلّه تقريبا دارسين بيزنس في الجامعة
الأمريكيّة على الأقلّ

\-

فاحنا هنستعبط - وهنقول الحاجّ محمود العربيّ ما كانش دارس -
فأنا مش هادرس أنا كمان - وهانجح

وهنعمل عمي عن إنّ كلّ العائلة هي عائلة قائمة على
علم

\-

أنا شخصيّا درّبت المهندسين في مجموعة العربيّ على تصميم
المنتجات والاسطمبات لمدّة حوالي 3 شهور - مجموعة العربيّ فيها قسم تدريب
مستقلّ أساسا

( صورة البوست من كورس الاسطمبات في مجموعة العربيّ
)

\-

فيه نقطة رابعة الناس دي بيتغافلوها بردو - ألا وهي -
إنّ
[<u>\#زمن</u>](https://www.facebook.com/hashtag/%D8%B2%D9%85%D9%86?__eep__=6&__cft__%5b0%5d=AZXMR4dACKv4L0qOaCmeSwhwvcUEwbfyOyf9z-UqUCgE2Vcuqedv-qGFbx1P73sm6TbWJ5GeAyxIV1KQsCN_XHWZ69IW7us_OvTz3IlhcqQbfHSDc0ezGIJXemajNObXdYZBaxKdSeyv6iOIAi4HLyUOvkgYbiNOowva6HulHdTEQjmqZpbhMtrXRdNn_jKE3v1rPV4yPLv8ZQCeYhZBKy2q&__tn__=*NK-R)
الحاجّ محمود العربيّ - كان كلّ اللي حواليه أساسا جاهلين -
فلمّا يطلع واحد من وسطهم بيفهم - وعنده المثابرة - هيعدّيهم

\-

لكن في زمننا ده - اللي حواليك ما بقوش جهلة - فلو انتا
بتفهم - وعندك صبر - هتفضل واقف مكانك بردو

حضرتك لو جبت أيّ لاعب درجة تالتة حاليا في رياضة زيّ رفع
الأثقال مثلا - ورجعت بيه 100 سنة للوراء - ودخلت بيه الأوليمبيّات - هتاخد
الميدالية الذهبيّة مستريّح - بلاعب درجة تالتة !!

\-

ليه ؟!

شوف منافسات رفع الأثقال زمان كانت عاملة ازّاي - كنت لو
شلت 100 كيلو يعتبروك من كوكب تاني - العلم كان واقف لفترة طويلة قدّام
قاعدة في الرياضة بتقول إنّ الإنسان مستحيل يشيل أكتر من وزنه أساسا

حاليا إنّك تشيل وزنك ده يعتبر إنتا لسّه ما دخلتش النادي
أصلا

\-

فنفس الموضوع في البيزنس

لو كان زمان ينفع إنّك تنجح بقدر من الخبرة والصبر

فحاليا الموضوع ما بقاش كده - بقى لازم جنب الخبرة والصبر
دول - وتحتهم - قاعدة كبيرة من العلم

\-

كلّ اللي فات ده بقى كوم

وإنّك تحاول تطوّر الجملة بتاعة ( ما الحاجّ محمود العربيّ ما
كانش دارس )

إنّك تطوّرها لجملة إنّه ( ما الحاجّ محمود العربيّ ما كانش
بيعرف يتكلّم ) !!

يا راجل - دانا قرفت أردّ عليك
