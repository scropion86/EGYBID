---
layout: post
title: "غباء الأذكياء"
date:   2024-04-10T00:00:01+03:00
author: "Mahmoud Marzouk"
category: "مفاهيم حياتيّة"
---


غباء الأذكياء !!!

\-

الأذكياء ليهم بعض طرق التفكير الغبيّة

إزّاي وهمّا أذكياء ؟!

أيوه همّا بيكونوا أذكياء - لكن عندهم بعض آفات
التفكير

الآفات دي ناتجة أساسا عن كونهم أذكياء !!!

\-

الآفة الأولى /

السرعة في الشعور بفهم المسائل

\-

يعني

بتتعرض عليه قضيّة معيّنة

أو بياخد محاضرة في الجامعة عن موضوع أوّل مرّة يسمع
عنّه

أو بيدخل مجال صناعيّ أو تجاريّ جديد

فبسرعة جدّا يحسّ إنّه فهم الموضوع

\-

سبب الموضوع ده هو الذكاء !!!

\-

بمعنى

إنّه فعلا بيفهم 90 % من الموضوع بسرعة جدّا

ال 90 % دول اللي الآخرين محتاجين سنة مثلا عشان
يفهموهم

هوّا بيكون فهمهم في شهر واحد فقط

\-

فبيحسّ إنّ خلاص فهم الموضوع لآخره

فيتفاجأ في مشاكل بتحصل له في ال 10 % اللي كانوا لسّه
غايبين عنّه

\-

الآفة الثانية /

الشعور بالتفرّد في فهم الموضوع

الأذكياء لإنّهم بيوصلوا لدرجة عمق أكبر بكتير من فهم الناس
للمواضيع

بيتخيلوا إنّ ما فيش حدّ تاني غيرهم فاهم الموضوع بالعمق
ده

\-

هوّا مش بيقول ( ما حدّش غيري فاهم الموضوع ده )

لكن بيقول ( فيه حاجات في عمق الموضوع ده - ما حدّش فاهمها
إلّا أنا )

\-

وبناءا عليه ممكن يتّخذ قرار للاستفادة بالسرّ اللي هوّا
الوحيد اللي عارفه

فيشتري منتج ما مثلا لإنّه فاهم خاصّية معيّنة فيه

فيتصدم إنّ فيه ناس تانية ( ذكيّة جدّا زيّه ) - فكّروا بنفس
التفكير - وشافوا نفس الحاجة اللي مش كلّ الناس شافتها

وراحوا كلّهم اشتروا المنتج - فخسروا فيه كلّهم !!

\-

الخسارة دي نتجت نتيجة لذكاء الناس دي فعلا

\-

الآفة الثالثة /

الشعور بعمق الفهم في كلّ المجالات

الأذكياء بطبيعتهم بيفهموا كلّ الأمور بعمق

\-

دي حقيقة

يعني همّا فعلا بيفهموا في كلّ حاجة

لكن فين المشكلة

\-

المشكلة إنّهم ما يقدروش يوصلوا للعمق في كلّ مجال - بما
يكفي إنّهم يكسبوا من المجال ده

أو يتوفّر لهم الوقت الكافي لإخراج رؤيتهم في المجال
ده

أو يقتنعوا بإنتاج حدّ تاني ( غير ذكيّ ) في المجال
ده

\-

وبناءا على ال 3 نتائج دول

ممكن يتورّطوا في مجال همّا فاهمين فيه فعلا - لكن يلاقوا
نفسهم ما بيكسبوش منّه !!!

أو يضيّعوا وقت كبير جدّا في إخراج رؤية معيّنة لنقطة تافهة
في مجال ملامس لمجالهم الأساسيّ

دكتور أسنان مثلا وعاوز يعمل إعلان - فيروح يتعلّم
فوتوشوب !!!

أو يرفضوا كلّ المنتجات المقدّمة لهم من الآخرين لإنّها لا
ترقى لمستوى خيالهم عن الموضوع

زيّ ما دكتور الأسنان ده يشتغل مع 10 مصمّمين عشان يعملوا له
إعلان لعيادته - و ف الآخ يرفض شغلهم كلّهم

\-

الآفة الرابعة /

الظنّ بإنّ الغير هيعطلوا من غيره

\-

يعني يكون شغّال مهندس في شركة مثلا

وحصل مشكلة معاه ومع مدير الشركة

فيسيب الشركة

لحدّ كده تمام

فين المشكلة ؟!

المشكلة إنّه يظنّ إنّ الشركة خلاص بقى كلّها يومين وتقفل بعد
ما يسيبها

ألم يسمع لقول الشاعر الوسوف

إنتا فاكر إنّي هضيع - مش هعيش ولا يوم من بعدك

الحياة لو واقفة عليك - يبقى ليه عشتها من قبلك

\-

وبغضّ النظر عن إنّ ده منطق - والمنطق لا مكان له في الحبّ -
فما ينفعش يتقال ده في أغنيّة عاطفيّة يعني

لكن

لو رجعنا للآفة اللي بنتكلّم فيها - هنلاقي الشعر ده معبّر
جدّا عنها

لو الشركة هتقفل من بعدك - أمّال كانت شغّالة قبلك
إزّاي

\-

المشكلة فين

المشكلة إنّ الذكيّ نتيجة للتصوّر ده - ممكن يتّخذ قرار
خاطئ

يعني يطلب مرتّب مبالغ فيه مثلا - ظنّا منه إنّ الشركة غصب
عنّهم هيقبلوا يعطوه المرتّب ده - بدل ما يقفلوا الشركة ويتشرّدوا من
غيره

فيتصدم إنّهم بيطردوه من الشركة !!

ههههههههههه

\-

أو يطردوه - بيقول لنفسه كلّها يومين ويرجعوا يكلّموني
تاني

فما حدّش يكلّمه !!!

إنتا أحقر وغد فيهم

ههههههههههه

\-

أو يقعد شاغل باله بقى بالأخبار منتظر اليوم اللي الشركة
هتقفل فيه

أو الشركة تقفل فعلا وتخرب فعلا - فيظنّ إنّها خربت بسبب إنّه
سابها

ما هي بتخرب لألف سبب عادي - ليه معتبر نفسك السبب الوحيد
يعني ؟!!!

\-

الآفة الخامسة /

الظنّ بأنّ الذكاء وحده يكفي

\-

الأذكياء يظنّون أنّهم باعتبارهم أذكياء - فالمفروض مشاريعهم
تنجح بقى

\-

أيوه حضرتك ذكيّ فعلا - بسّ ده لا يعتبر إلزام على المشروع
إنّه ينجح يعني احتراما لذكاء حضرتك

\-

حضرتك طالب ذكيّ - عبقريّ

فتكون النتيجة إنّك ما تذاكرش - لإنّك خلاص فاهم
الموضوع

\-

وحضرتك بتكون فاهم الموضوع فعلا - أنا مش باعترض على
ده

بسّ تدخل الامتحان تسقط !!!

\-

ما فيش علاقة بين إنّ حضرتك ذكيّ - وإنّك تنجح

الذكاء ممكن يخلّيك تنجح بتفوّق لو ذاكرت أكتر من
غيرك

تنجح بسهولة لو ذاكرت أقلّ من غيرك

لكن مش هيخلّيك تنجح من غير مذاكرة !!!

\-

الذكاء وحده لا يكفي - هو عنصر مساعد - لكنه ليس عنصرا
وحيدا

\-

دي خمس آفات بتكون في عقول الأذكياء

وقبل ما أقول لكم السلام عليكم

فيه ملحوظة لازم أوضّحها

ألا وهي

\-

مش معنى إنّ حضرك عندك آفة من دول - إنّك ذكيّ !!!

ممكن تكون غبيّ - وفاهم إنّك بتفهم أكتر من الناس
بردو

وبدرجة عمق أكبر من الناس بردو

وتكون بردو حاسس إنّ الشركة هتقفل من بعدك

\-

والسلام عليكم ورحمة الله وبركاته
