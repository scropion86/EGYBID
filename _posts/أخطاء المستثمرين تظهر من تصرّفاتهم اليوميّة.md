---
layout: post
title: "أخطاء المستثمرين تظهر من تصرّفاتهم اليوميّة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
عدم قدرتك على سرد مشكلتك بشكل مرتّب ومنظّم

هو دلالة على أسباب المشكلة أصلا !!!

\-

إنتا أثناء العمل في المشروع كنت غير مرتّب وغير
منظّم

\-

تجاوزك لشرح تفاصيل دقيقة في مشكلتك - معناه إنّك كنت خلال
المشروع بتتجاوز نقاط دقيقة في الشغل

\-

إخفاءك لبعض تفاصيل المشكلة - معناه إنّك كنت في مشروعك
بتخفي المشاكل بردو - لحدّ ما تراكمت وانفجرت في وشّك

\-

أقول لك التواصل كتابيّا فقط - تتقمص وما تكمّلش نقاش

دا معناه إنّك ما كنتش بتبعت إيميلات للشركات

كنت شغّال مع المورّدين والعملاء من غير توثيق - مقضّيها
تليفونات - وبعدين تلبس بعد كده في قلت لك وقلت لي

\-

بعتّ ليك فيديو طويل - ما شفتوش

دا معناه إنّك كنت كسول - ومنتظر الثمار تطيب وتسقط على
راسك لوحدها

\-

قلت لك فيه مقال على الصفحة بيشرح المشكلة بتاعتك - قلت لي
هات الرابط

يا راجل - ما اجي أحمّيك وأليّف لك ضهرك بالمرّة

دا معناه إنّك لمّا كانت بتقابلك مشكلة في شغلك ما كنتش
بتبحث عن حلّها ومنتظر حدّ يجيب لك الحلّ جاهز

\-

الأخطاء الكتابيّة في كتابتك - معناها عشرات الأخطاء
الصغيرة في شغلك - وترجع تستغرب ليه العميل ما عادش بييجي ياكل بيتزا
عندك - وانتا بتحطّ الزيتون في البيتزا ببذره

يا مفتري كسرت ضرس الراجل

\-

كبّاية القهوة الورق خامتها وحشة - وكارفة على القهوة -
وإنتا مستغرب العميل ما عادش بيجيلك ليه

كانز الحاجة الساقعة نزل للعميل وعلى شفّته تراب من
التخزين

\-

الغلطات البسيطة دي - بتتّرجم عندي على الواتس لأخطاء
كتابيّة - ما انتا مش هتقعد تفلّي الكلام حرف حرف

وبردو ما كنتش بتفلّي منتجك تفصيلة تفصيلة

فالعملاء قرفت منّك - بسّ طبعا همّا الغلطانين

\-

بدء كلامك من غير سلام - معناه إنّك كنت داخل ع المشروع
بردو من غير ما تسمّي ولا تتمهّل

\-

تسرّعك في النرفزة عليّا وأنا بسألك الأسئلة المملّة - معناه
إنّك كنت بتعمل كده بردو مع عمّالك وعملائك - بسّ عمّالك ما كانوش يقدروا
يعملوا لك بلوكّ

\-

أسألك راس مالك كام - تلفّ وتدور

دا معناه إنّك كنت مخبّي بياناتك الماليّة عن المحاسب
بتاعك

وبعدين تلبس في الحيطة - فتقول ( كلّه من المحاسب اللي لغبط
لي شغلي )

ههههههههه - يا راجل

\-

الضحك والهزار وسط النقاش عن المشكلة - معناه إنّك كنت
مقضّيها كده بردو في مشروعك

\-

استعجالك على الإجابة على سؤال سألته من ساعة وأنا قمت
دخلت الحمّام مثلا فاتأخّرت في الردّ عليك - أرجع ألاقيك كاتب ؟؟؟؟؟

؟؟؟؟؟؟؟؟؟؟؟

؟؟؟؟؟؟؟؟؟؟؟؟؟؟؟؟؟

دا معناه إنّك كنت عايش في مشروعك كده بردو - مكهرب نفسك
ومكهرب الناس حواليك

وبعدين تيجي الكهربا تفرقع في وشّك - تقوم تقول ( المناخ
السياسيّ في مصر غير داعم للاستثمار ) - يا ولا - هههههه

\-

دا غير الكثير والكثير من الصفات السيّئة الأخرى اللي بتطلع
في وسط الكلام

مثل التذمّر والشكوى - طيّب إنتا قافل إيدك - هسلّم عليك
إزّاي

إنتا مزمزق من العيش والعيشة واللي عايشينها - ابعد عني يا
عمّ - هتعديني - مع السلامة

\-

اتّهام الناس بالخيانة والطمع

العامل اللي سابك بعد ما شتمته - بقى خاين - كإنّك كنت
متجوّزه

والعامل اللي طلب زيادة في المرتّب - بقى طمّاع - كإنّك أبوه
والمفروض يشتغل في أرضك ببلاش

الناس دي كانوا فقط عاوزين حقوقهم الأدبيّة والمادّيّة
المشروعة

وانتا كنت متوقّع إنّهم المفروض يسيبوها لك عشان إنتا عندك
مشاكل في المشروع

\-

اليأس والإحباط ومتوقّع إنّ الناس هتطبطب عليك عشان تعيد لك
الأمل

الناس بتطبطب على نفسها حضرتك - شوف حدّ يطبطب عليك

\-

للأسف الناس بتيجي تشتكي من تعثّر مشاريعها - وناسيين أوّل
وأكبر سبب في تعثّر المشاريع - ألا وهو - حضرتك شخصيّا

\-

كتبت قبل كده إنّ المشروع في سنواته الأولى ( ممكن توصل ل
10 سنوات كاملة ) بيكون معتمد بنسبة 99 % على مؤسّسه

مؤسّسه فقط

\-

لو بيل جيتس مات في أوّل 10 سنين من عمر شركة ميكروسوفت -
ما كانتش بقت ميكروسوفت

بعد كده بتبقى تعمل هيكل إداريّ بقى وتفويض والكلام الكبير
ده

لكن في أوّل المشروع فالمشروع هو إنتا - وإنتا هو
المشروع

\-

أبو سفيان ( رئيس مكّة - وقائد جيشها في هذا الوقت - قبل أن
يسلم )

في غزوة أحد - بعد ما انتهى القتال - قال ( أفي القوم محمّد
؟ ) - عليه الصلاة والسلام

يعني بيسأل - أفي القوم ( القتلى ) محمّد - عليه الصلاة
والسلام

أفي القوم ابن أبي قحافة ( يقصد سيّدنا أبي بكر رضي الله
عنه )

أفي القوم ابن الخطّاب - رضي الله عنه

\-

أبو سفيان كان فاهم إنّ الإسلام ( كمشروع ) - لو مات الرسول
صلّى الله عليه وسلّم ( مؤسّس المشروع ) - لمات الإسلام

\-

عرفت قيمة صاحب المشروع ؟!

\-

وتتحقّق نبوءة سيّدنا أبي سفيان رضي الله عنه ثانية بعد موت
الرسول صلّى الله عليه وسلّم - فلو لم يكن في القوم سيّدنا أبو بكر رضي الله
عنه - لانتهى الإسلام !!

\-

وتتحقّق نبوءة سيّدنا أبي سفيان رضي الله عنه مرّة ثالثة على
يد ابنه - سيّدنا معاوية رضي الله عنه

فلو لم يكن في المسلمين بعد الفتنة الكبرى سيّدنا معاوية بن
أبي سفيان رضي الله عنه - لانتهى الإسلام

\-

ارجع لنفسك - وراجع نفسك - وشوف إنتا بتعمل إيه وبتتصرّف
ازّاي

الأزمة اللي إحنا فيها دي كاشفة

هتكشف لكلّ واحد فينا قدّ إيه هوّا شغّال صحّ ولّا غلط

فخلّيك عاقل واكشف على نفسك - بدل ما تقضّيها بتنسب الخطأ
للآخرين وتكيل لهم اللوم
