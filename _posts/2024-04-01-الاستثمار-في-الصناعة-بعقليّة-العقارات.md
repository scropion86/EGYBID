---
layout: post
title: "الاستثمار في الصناعة بعقليّة العقارات"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


حضرتك قبل ما تدخل مجال الصناعة

إتأكد إنك اتعالجت من أمراض المجتمع المصري بخصوص تجميد
الأموال

عشان ما تبقاش لابس كرافتة على جلابية

.

حضرتك حدد موقفك

إنتا واحد خايف على الفلوس . فهتحطها في عقارات

أهلا وسهلا

هوا غلط . بس براحتك . المهم تكون متوافق مع نفسك

.

يعني هتجمد الفلوس ومش هتنتظر منها ربح . وهتراضي ضميرك
بكلام زي إن العقارات لا بتاكل ولا بتشرب . والعقار ابن بار

تمام . براحتك . بس تبقى متسق مع نفسك ومتقبل إن دا ادخار
مش استثمار

.

أو حضرتك هتلعب لعبة تانية تماما

بقوانين تانية تماما

كنت بتلعب كرة يد

وبقيت بتلعب كرة قدم . القانون بيقول ما ينفعش تلمس الكورة
بإيدك

خلاص انتا بقيت في ملعب تاني بقوانين تانية

.

حضرتك دخلت الصناعة

يبقى سيب لي نفسك أقول لك على قوانين لعبتنا

ما تبقاش جاي لي بقوانين لعبتك القديمة وعاوز تمشي عليها
عندنا

هتتطرد من الملعب

.

القانون عندنا بيقول إننا بنحط الفلوس في خامات . مش
عقارات

القانون عندنا بيقول إننا بنجيب مكن نحطه في مصنع
إيجار

القانون عندنا بيقول إننا بنفكر في المصنع باعتباره مكان
بيحتوي الماكينات . مش أصل قيمته بتغلى مع الزمن

.

لسه واحد باعت لي رسالة بيقول إننا كان معانا مبلغ من
المال

اشترينا بيه أرض وبنينا بيه مصنع

وبعدين ما فيش سيولة . فعاوزين نشتري المكن بقرض من
البنك !!

وطبعا بعد ما يعملوا كده مش هيبقى معاهم سيولة
للتشغيل

يبقى إيه . هيكلموني يطلبوا شريك ممول !!!

.

حضراتكوا قرأتوا الكلام ده في صفحة كام في كتاب الاستثمار
الصناعي ؟!!!

أيوه ما احنا كده أمننا فلوسنا

واهو المصنع عقار لا بياكل ولا بيشرب

والعقار ابن با....

.

بس

اسكت

الكلام دا تقوله هناك . في ملعب كرة اليد

مش هنا

.

الناس عاوزة تاخد الحلو من هنا . تحطه على الحلو من هنا .
ويعملوا الكوكتيل اللذيذ . الفخفخينا

.

عاوزين يأمنوا فلوسهم في طوب ما بيكسبش

وهما عارفين إنه ما بيكسبش

وبردو عاوزين يكسبوا الربح الصناعي اللذيذ

بس من غير مخاطرة الصناعة

.

طيب

جرب

وهتفشل

.

إنتا عاوز تلعب ماتش كرة قدم . ويكون مسموح لك فيه تمسك
الكورة بإيدك . وفي الآخر تحط الكورة في السلة . فتاخد ميدالية أوليمبية في
السباحة !!!

.

هوا حضرتك يعني بتفهم وباقي الناس ما بتفهمش

يعني هما اللي شغالين في الصناعة وبيخاطروا دول
مجانين

عشان تفتكر انتا إنك هتيجي من برا المجال تطبق عليه قوانين
العقارات وتأمن فلوسك زي بتوع العقارات وتكسب زي بتوع الصناعة !!

.

يعني احنا عبط مثلا ما كناش عارفين نعمل زيك ونأمن فلوسنا
في طوب بردو ونكسب بردو

ما ينفعش يا فندم

.

سلو بلدنا في الصناعة إننا بنحط الفلوس في الخامات

لإننا قبل الصناعة كنا بتوع تجارة . بنحط الفلوس في
الخامات فقط

فلما اتزنقنا نصنع . بقينا محتاجين نجمد فلوسنا في
ماكينات

.

وقتها رفضنا

إحنا ضد تجميد الفلوس

فرحنا صنعنا عند الغير على ماكينات الغير

يعني بردو هربنا من تجميد الفلوس . واحتفظنا بيها في خامات
فقط

.

بعد كده زهقنا من ملابطة أصحاب الماكينات اللي بنصنع
عندهم

فاضطرينا نجمد بعض فلوسنا في ماكينات

لكن المصنع إيجار

.

بعدها بسنيييييييين . إتنازلنا وبنينا مصنع

وبنبقى ندمانين على الفلوس اللي متجمدة في مبنى
المصنع

ولو نعرف نرجع للإيجار تاني ونحول ثمن المصنع دا لخامات
كنا عملنا كده

.

حضرتك ممكن تلعب كرة قدم

وتمسك الكورة بإيدك

بس هتتحرم من اللعب في كامل مساحة الملعب

.

دا اللي بيعمله اللي بيجمد فلوسه في مبنى المصنع

بيلاقي نفسه ما فيش معاه سيولة إلا سيولة منطقة ال
١٨

.

إحنا في الصناعة ضد تجميد الفلوس

الفلوس عندنا حقها إنها تشتغل . مش تتجمد

.

والبيعة بتاعة دا مصنع لا بياكل ولا بيشرب

وسعره بيغلى مع الزمن

تروح تبيعها للناس العبط بتوع العقارات

.

عندنا في الصناعة هيقوم مطلع لك ورقة وقلم

وحاسب لك سعر المصنع بالدولار

وخاصم التضخم على الدولار

وخاصم الإهلاك

يطلع مبنى المصنع بيكسب ٦ ٪ سنويا

مقابل إنه ممكن يستأجره ب ٣ ٪ من قيمته سنويا

.

فهيقول لك روح اجري يالا بلاش كلام فارغ

أنا نفس الفلوس دي لو صنعت وبعت بيها هاكسب عليها ١٠٠ ٪
سنويا

جاي لي انتا تبيع لي استثمار بيكسب ٩ ٪

ولابس بدلة وكرافتة وبتبيع لي نفسك كحد بتاع
استثمار

اجري يالا روح العب بعيد

.

قانون الصناعة غير قانون العقارات

حضرتك حدد موقفك

إنتا هتمشي على أي قانون فيهم بالظبط

لكن ما تفكرش إنك هتحط رجل هنا ورجل هنا

هتتفسخ

رجليك هتتفسخ
