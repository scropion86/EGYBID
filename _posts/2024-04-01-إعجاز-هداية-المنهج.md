---
layout: post
title: "إعجاز هداية المنهج"
date:   2024-04-10T00:00:01+03:00
author: "mahmoud"
category: "مرزوقيات"
category: "الدين"
---


مع الوقت باقترب من الاقتناع بأنّ إعجاز القرآن ليس فقط في
حلاوة اللغة

بل إنّ الإعجاز الأوّل هو في ((( هداية المنهج )))




تخيّل إنّك تحدّيت واحد روسيّ بالقرآن - وقلت له هات لي سورة
مثل سور القرآن

فقال لك ( أنا روسيّ - هجيب نصّ يفوق القرآن بلاغة باللغة
العربيّة إزّاي ؟!!! )




أو يقول لك ( عندنا في الأدب الروسيّ رواية كذا - اكتب لي
انتا رواية بالروسي أبلغ منها - بسّ اكتبها بالروسيّ )

وانتا عربيّ - هتكتبها إزّاي ؟!!!




امّال يبقى إزّاي نتحدّى العالمين بالقرآن ؟!

نتحدّاهم بـ ( هداية المنهج )

يا روسيّ - أنا مش بقول لك اكتب لي نصّ أبلغ من
القرآن

ولكن بقول لك - هات لي قانون أهدى من القرآن

قانون أعدل من القرآن

قانون جامع لكلّ حالات الناس واستثناءاتهم أوسع من
القرآن

قانون مناسب لكلّ الناس ولكلّ زمان ومكان أشمل من
القرآن




قال تعالى

قُلْ فَأْتُوا بِكِتَابٍ مِنْ عِنْدِ اللَّهِ هُوَ أَهْدَىٰ مِنْهُمَا أَتَّبِعْهُ إِنْ كُنْتُمْ
صَادِقِينَ




احنا بنتحدّى بإنّ القرآن هو أهدى منهج للبشر - مين يقبل
التحدّي ويجيب منهج أكثر منه هداية

إحنا بنتحدّى بعد 1400 سنة إنّ منهجنا ما زال قائما - بل إنّه
أفضل المناهج القائمة

هاتوا لي قانون من أيّام نابوليون مستمرّ لحدّ دلوقتي ولم
يتغيّر

دا التحدّي !!!




ولم أكن أستشعر هذا المعنى إلّا من بعد ما دخلت في مشاكل
البيزنس - ومع كلّ مشكلة - أرجع واشوف الدين قال فيها إيه - فأتصدم بمدى (
هداية المنهج )

أتصدم بمدى حكمة المنهج - ورؤيته للمصلحة العامّة التي يقصر
عنها نظر الخاصّة




حاجة مثلا زيّ إنّ قاطع الطريق لو تاب فما فيش عقوبة
عليه !!!

يعني يبقى قاعد في الصحراء قاتل له 100 ولّا 200
واحد

وبعدين يدخل المدينة - ويروح للحاكم يقول له أنا تبت -
فيقول له خلاص - ما فيش عليك عقوبة !!

بينما واحد تاني قتل واحد بسّ - تقام عليه عقوبة
الإعدام




أيوه - هوّا ده الصحّ

ممكن إنتا تتجنّن من حاجة زيّ كده

لكن بعد ما تنظر في الموضوع من بعيد - تلاقي إنّنا لو ما
عملناش كده - قاطع الطريق دا إيه اللي هيدخّله البلد - ما هيفضل قاعد في
الصحراء - ويفضل يقتل في اللي رايح واللي جاي




قول لي سنة كام الناس طلّعوا قانون الإفلاس

طيّب ارجع شوف قول الحقّ سبحانه وتعالى

وَإِنْ كَانَ ذُو عُسْرَةٍ فَنَظِرَةٌ إِلَىٰ مَيْسَرَةٍ ۚ




يعني خلاص - لو الشخص معسر ( مفلس ) يبقى ما حدّش ليه حاجة
عنده - لا تقدر تسجنه ولا تعاقبه

خلاص - مفلس - أمر الله - هتستفيد إيه لمّا تسجنه

بل بالعكس - لمّا تسيبه طليق - ممكن يشتغل ويجيب فلوس -
فيسدّد الدائن - تبقى دي مصلحة الدائن والمدين أصلا - بسّ إنتا ما كنتش شايف
الموضوع من البعد ده




وطبعا درّة التاج هي ( تحريم الربا ) !!




زمان غير دلوقتي خالص في نظرتي للربا

زمان كنت ممكن أقول لك الربا ذنب زيّ أيّ ذنب

وكنت بقول لنفسي - آدينا بنعوّض التضخّم - وبعدين 5 % بتاع
مبادرة المصانع دا نسبة قليّلة - الكلام اللي باتجنّن دلوقتي لمّا حدّ
يقولهولي




مع الوقت - بقيت بأدرك الموضوع من جوّا خطير إزّاي - وإزّاي
ضربات البلياردو دي ضربة ورا التانية ممكن تدمّر اقتصاد الناس إزّاي - ومنه
تدمّر عليهم حياتهم




كنت قبل كده شايف إنّ الربا عادي - ذنب - ربّنا يسامح فاعله
وخلاص

لكن - هل فيه ذنب تاني توعّد الله سبحانه وتعالى فاعله
بالحرب ؟!

وهل فيه ذنب تاني توعّد الله سبحانه وتعالى صاحبه بمحق
المال




لكن مع الوقت - وبعد ما بافهم مدى خطورة الربا على
الاقتصاد - بيزيد تقديري لهذا المنهج - هذا المنهج الأقوم والأهدى




مع الوقت باستشعر إنّ إعجاز القرآن الأوّل هو في ( هداية
المنهج )

لكنّنا محتاجين الوقت عشان إحنا اللي نفهم قدّ إيه المنهج ده
هو الأهدى والأقوم

قال تعالى

إِنَّمَا يَخْشَى اللَّهَ مِنْ عِبَادِهِ الْعُلَمَاءُ ۗ




فإنتا كلّ ما هيزيد علمك - كلّ ما هتزيد خشيتك للّه سبحانه
وتعالى

لإنّ العلم هيكشف لك مدى هداية منهج الله سبحانه وتعالى
الذي أرسله لك في القرآن الكريم




وقتها هتقدر تتحدّى الناس فعلا ( العربيّ والروسيّ ) بهذه
المعجزة الخالدة
