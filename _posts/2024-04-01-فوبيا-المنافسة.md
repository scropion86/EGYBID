---
layout: post
title: "فوبيا المنافسة"
date:   2024-04-10T00:00:01+03:00
author: "mahmoud"
category: "مفاهيم مهمّة في البيزنس"
tag: "مفاهيم مهمّة في البيزنس"
---


معظم نقاشاتي مع الناس اللي في مرحلة التفكير في بدء مشروع
جديد

لازم تشمل عنصر اللي بقيت بسمّيه ((( فوبيا المنافسة
)))

يعني يقول لك

أنا عارف إنّ المشروع ده حلو - بسّ فيه منافسة !!!




أيوه يا فندم وهل حضرتك عاوز تدخل مجال ما فيهوش منافسة
؟!

ده لو لقيت مجال كده اهرب منّه

يعني دخلت مطعم ما لقيتش فيه ولا زبون

والمطاعم اللي جنبه زحمة

يبقي أكيد المطعم اللي إنتا دخلته ده فيه خازوق ما




يبقي إزّاي إنتا بتبحث عن سوق ما فيهوش منافسة عشان تدخله
؟!

إلا لو كنت بقي عاوز تعمل منتج جديد ما حدّش عمله قبل
كده

وده طبعا مش خازوق

لكنّه بنسبة كبيرة خازوق

يعني خازوق بسّ بنسبة 95 %

يعني يدخّلك طبّ قسم جراحة




العادي والطبيعيّ إنّك تدخل سوق فيه منافسة

أي نعم بنتجنّب السوق اللي فيه ( تشبّع )

وده يختلف عن المنافسة

لكن المنافسة الطبيعيّة دي صحيّة أصلا

وممكن نعمل بوست لاحقا عن فوائد وجود منافسة في
السوق

لكن خلّينا نركّز حاليا علي موضوع فوبيا المنافسة




وممكن نستشهد هنا بمفهوم يوضّح لنا اللي عاوز أقوله

ألا وهو التفريق بين الجبن والخوف والشجاعة والتهوّر

يعني افرض قلت لك اطلع الشارع هات كذا

قلت لي لأ الشارع ضلمة وأنا خايف

ده كده اسمه جبن




الخوف والشجاعة الاتنين همّا إنّك

تاخد كشّاف وتطلع الشارع وتكون حذر

ده مزيج من الشجاعة والخوف




الخوف شعور طبيعيّ

وهو من نعم ربّنا علي البشريّة

اللي ساهمت في استمرار الحياة من آلاف السنين




تخيّل جدّ جدّك من 10 آلاف سنة ما كانش بيخاف من الأسد

كانت الأسود كلتهم وما كنتش حضرتك شرّفت

الخوف هوّا اللي علّمنا نبني بيوت ونصنع أسلحة وخلافه




والشجاعة هي الفعل مع الخوف

عدم الفعل هو الجبن

والفعل من غير حذر هو التهوّر




لو طلعت الشارع من غير كشّاف فده تهوّر




العربيّة فيها بنزين وفرامل

مش هتفضل طول الطريق دايس بنزين بسّ

أو فرامل بسّ




فإنتا عندك 3 مراحل في المسألة دي

الجبن /

وهي عدم الفعل




الخوف والشجاعة /

وهي الاحتفاظ بشعور الحذر مع الإقدام علي الفعل




التهوّر /

وهي الإقدام علي الفعل بدون اتّخاذ الحذر




نرجع للمشاريع

لو حضرتك عارف إنّ المشروع الفلانيّ فيه منافسة

فما دخلتوش أصلا

ده جبن




الخوف والشجاعة مع بعض

همّا إنّك تدرس الموقف

وتعرف هتدخل إزّاي وسط المنافسة

وهتتعامل إزّاي معاها




التهوّر هو إنّك تدخل وخلاص




النكتة بقي هيّا إنّك مش محتاج تخترع حاجة

كلّ اللي إنتا خايف منّه ده فيه آلاف قبلك خافوا منّه

منهم ناس كتبت عنّه

والموضوع اتحوّل لعلم

إنتا مش محتاج تخترع العجلة من أوّل وجديد




إنتا محتاج تذاكر بنفسك

أو تاخد بنصيحة خبير

أو يكون معاك فلوس كتير تجرّب وتخسر فيها

لحدّ ما تتعلّم بالتجربة




المنافسة عنصر طبيعيّ من عناصر السوق

وقدّامك آلاف المستثمرين شغّالين

هل إنتا متخيّل إنّهم مش بيتعرّضوا للمنافسة حاليا

أو دخلوا السوق في بدايتهم لقوه ما فيهوش منافسة




لا طبعا

همّا اتعرّضوا وبيتعرّضوا ولسّه هيتعرّضوا للمنافسة

بسّ زيّ ما قلت لك ده عنصر طبيعي من عناصر البيزنس

لازم تعرف تتعامل معاه إزّاي




البعض أحيانا بيرفع ريتم التعبير عن الموضوع ده

ويقول لك الكلام بالصيغة دي

السوق ده فيه عتاولة يابا

وخصوصا المستوردين

مش هيسيبوك تاخد منّه 1 % حتّي




دي صياغة الناس المحنّكة الفاهمة بقي

إذا ما كنتش تدخل ع المدبح بالكزالك والسكاكين

والجلابيّة الغرقانة دمّ

هههههههه




بس سؤال بسيط لو سمحتوا

العتاولة دول بقوا عتاولة إزّاي ؟

يعني العتلّ رقم 10 في السوق بقي عتلّ إزّاي ؟

ال 9 عتاولة اللي قبله كانوا بيصيّفوا مثلا ؟!

طيّب العتلّ التاسع بقي عتلّ إزّاي

طب بلاش

العتلّ التاني بقي عتلّ إزّاي

ده ه العتلّ الأوّلاني كان ماسك 100 % من السوق

متخيّل ؟

يعني كان ده أقوي موقف ممكن يحصل

ورغم ذلك دخل واحد خد منّه 50 % من السوق بالتدريج

وبعدين دخل واحد خد من الاتنين عتاولة دول تلت
السوق

وهكذا




فموضوع إنّ السوق فيه عتاولة ده كلام فارغ

واللي بيقولوه ناس مالهاش علاقة بالسوق




وللأسف الأفلام المصريّة رسّخت الانطباع ده عند الناس

في حين إنّه في الحقيقة السوق مليان شركات متنافسة

وكلّهم شغّالين




أنا حاليا شغّال علي منتج ما

منتج غالي مش رخيص

وبيحتاج لمصنع كبير عشان ينتجه

منتج سعره ممكن يوصل ل 10 آلاف جنيه

ورغم ذلك مصر فيها حوالي 30 مصنع بيصنّعوه

والمصنع اللي باعمل له دراسة الجدوى حاليا

هيبقي المصنع رقم 31 مثلا

وبردو السوق يستوعبه

رغم إنّ ده منتج غالي زيّ ما قلت لك

والشركات اللي بتعمله كبيرة وليها اسم

مش مصّاصة ولبان هيّا يعني

عشان تقول لي ده سوق ما فيهوش منافسة




أقول لك علي أنكت من كده

المصنع ده هيبتدي شغل

من خلال إنّه هيشتري بعض القطع

اللي لسّه مش قادر يصنّعها بنفسه

هيشتريها من المصانع المنافسة




وده مش خيال

السوق ده شغّال كده

بعض المصانع عندها فائض في قطع معيّنة

بتبيعه للمصانع المنافسة عادي




فأرجوك اخرج من وهم

((( المبالغة ))) في الخوف من المنافسة




يعني تقصد أدخل السوق وما أخافش ؟

وما فيش منافسة إن شاء الله ؟

ردّ إنتا يا حسين
