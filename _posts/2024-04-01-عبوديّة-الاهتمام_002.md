---
layout: post
title: "عبوديّة الاهتمام"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


الإنسان عبد للاهتمام  
وعليك أن تتخلص من هذه الصفة  
.  
حبيت اعمل تجربة علي الموضوع ده  
بنتي الصغيرة متعورة  
بنادي عليها وهيا سايباني وماشية  
.  
تعالي هقول لك  
تعالى مش عارف ايه  
وهيا ولا معبراني  
.  
وهنا قررت اختبر موضوع عبودية الاهتمام ده  
فقلت لها  
تعالي وريني الءاءا  
ال "ءاءا" دي يعني التعويرة يعني  
.  
وفجأة بعد ما كانت ماشية ومطنشاني  
وقفت وشاورت على التعويرة  
.  
عبودية الاهتمام دي  
هيا اللي تخلى حد يقول نكتة على نفسه  
عشان الناس تضحك عليه  
.  
هوا عاوز الناس تهتم بيه  
حتي ولو كان من خلال انهم يضحكوا عليه  
.  
عبودية الاهتمام دى  
هيا اللي بتخلي شاب يبين ملابسه الداخلية  
أو بنت تبين جسمها  
.  
عبودية الاهتمام دي  
هيا اللي تخلي شاب يعلي صوت شكمان عربيته  
أو يعمل شعره بتسريحة أو قصة غريبة  
.  
هوا . رغم انه ممكن يكون غني  
إلا انه حاسس بعدم اهتمام الناس بيه  
فبيلفت نظرهم ليه بالعافية بأي شئ مستفز  
.  
ولازم الشئ ده يكون مستفز طبعا  
عشان يلفت الانتباه بالعافية  
.  
الفيس بوك واللايك والشير  
هو شكل واضح جدا من عبودية الاهتمام  
.  
عبودية الاهتمام دي  
هيا اللي تخلي نص كلامك انجليزي  
عاوز الناس تبص لك علي انك حد خطير  
.  
عبودية الاهتمام دي هيا اللي تخلي واحدة  
تحكي مشاكلها مع جوزها علي الفيسبوك  
او تصور عفش بيتها وتنشره علي اليوتيوب  
.  
ولدينا في التاريخ أن رجلا بال في ماء زمزم  
فسأله الناس لم فعلت ذلك  
فقال " ليذكرني الناس "  
فذكره الناس بالفعل . ولكن بئس الذكر  
.  
وقد نكون نحن . أي الأهالي . سببا في ذلك  
وذلك بالحاحنا علي الأبناء بضرورة أن يكونوا
مميزين  
فيضطر من ليس له منهم ميزة واضحة  
الي ان يفتعل أي ميزة تلفت إليه الانتباه
والاهتمام  
.  
دي كلها مظاهر لافة نفسية خطيرة اللي اسمها  
[<u>\#عبودية\_الاهتمام</u>](https://www.facebook.com/hashtag/عبودية_الاهتمام?source=feed_text)
