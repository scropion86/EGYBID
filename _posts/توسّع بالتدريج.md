---
layout: post
title: "توسّع بالتدريج.md"
date:   2024-07-21T00:00:01+03:00
author: "Mahmoud"
category: "5 - إدارة الشركات"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVIcr68LZs9qGa9sFbZibJGOxPQI0zRIu3pOaanamIUfpGgQfz_DbnkGRMbvzOMRTt1p_MrveTNgJQi2GRkA0io3VTXqCSV-ZILiyPQbTEj2Wugm7bpsUvIFRPH-82fHmVKvW--541bYZE6EKqWWp9wbfb10o0Dcrk1QPWHnOdo-LzBGZRjVIIetsw_Ju425eo&__tn__=*NK-R)

\-

معظم الناس فاكرة إنّ صاروخ الفضاء بيتضرب من الأرض
زريبو

يطلع واخد في سكّته وقاطش - لحدّ ما يوصل القمر

\-

الحقيقة مش كده

الحقيقة إنّ الصاروخ إنتا بتشوفه طالع لفوق آه

لكنّه بعد فترة قصيرة بيبتدي يلفّ حوالين الأرض

ويفضل يلفّ يلفّ - ويبعد مع الوقت - في مسار حلزونيّ

لحدّ ما يهرب من جاذبيّة الأرض

\-

وبعدها ياخد مساره نحو القمر

ولمّا يقرّب من القمر - يفضل يلفّ حواليه بردو

لحدّ ما إمّا يستقرّ في مداره حول القمر

أو ينزل على القمر في مسار حلزونيّ بردو - لو هيّا مركبة
دورها إنّها تنزل على القمر

ولو المركبة أو القمر الصناعيّ دا هيرجع للأرض - فهوّا هيرجع
بنفس الطريقة

\-

أيوه حضرتك - إنتا مكتب دراسات جدوى للمصانع - دا ماله
ومالنا

ما أنا جايلك في الكلام اهو - هوّا أنا خلّصت كلام
؟!!!

\-

الفكرة دي هي خلاصة جلسة مع عميل مقبل على إنشاء مصنع
استمرّت لحوالي ساعتين

كان مفادها إنّه قدّامنا أكتر من فكرة - لكن أنا برشّح منهم
فكرة كذا - لإنّ الفكرة دي هنقدر نشتغل عليها على مرحلتين

المرحلة الأولى سهلة - حواجز الدخول للسوق فيها ضعيفة -
فهنقدر نتخطّاها

\-

والمرحلة التانية هنقدر منها نتوسّع لسوق أكبر - حاجز
الدخول ليه صعب أي نعم - لكن المرحلة الأولى هتكون عاطيانا الدفعة للدخول
للمرحلة التانية

\-

هيكون عندنا خطّ إنتاج شغّال وبنبيع منّه لعملاء المرحلة
الأولى

حتّى لو مش بنكسب أحسن حاجة - لكن وجود الخطّ شغّال فقط ده
هيدفعنا للدخول للمرحلة التانية

\-

لكن !!!

لو بدأنا بالسوق التاني على طول - هنعجز في السنة الأولى -
والصاروخ بدل ما يوصل القمر - هيقع على الأرض !!

\-

مش عارف مثال الصاروخ ده ما جاش في بالي ليه وانا بدردش مع
العميل - كان اختصر كلام كتير - لكن هابعت له المقال ده إن شاء الله

\-

من واقع تجربتي مع العملاء - فمعظم الشركات اللي بتفشل -
بتفشل في السنة الأولى

وعندي نماذج كتير على كده من مصانع أصحابها بيكلّموني عنها
عاوزين يبيعوها

\-

المصانع دي بتفشل لسبب من اتنين

\-

أوّلا /

بيكونوا مقدّرين المصاريف مثلا ب 3 مليون جنيه - واحنا
معانا 4

فيشتغلوا - يلاقوا نفسهم في الشهر الرابع صارفين 5
مليون

وبقوا عاوزين تمويل - وعليهم دين بمليون جنيه - وليهم فلوس
في السوق 3 مليون

ولبخة حضرتك - لبخة

\-

السبب التاني /

هو إنّهم بيدخلوا سوق حاجز الدخول ليه صعب - فبيبقوا عاملين
زيّ الصاروخ اللي رايح للقمر مباشر - واخدها سكّة

فهيقعد يحرق جاز ويحاول التخلّص من جاذبيّة الأرض - وفي
النهاية الأرض هتشدّه وتوقّعه غصب عنّه

\-

كان السيناريو الأفضل ليه هو إنّه يعترف بقوّة جاذبيّة الأرض
( قوّة مقاومة السوق للاختراق )

رخامة الموزّعين - ورخامة المورّدين - ورخامة العمّال -
والنجيلة والحكام والسحر الاسود

\-

كلّ حاجة هتشدّ الصاروخ ده لتحت

لكن المشكلة مش في الصاروخ - المشكلة إنّ حضرتك حطّيت
الصاروخ في مسار غلط - مسار عكس الطبيعة

\-

كان الأفضل ليك إنّك تاخد المسار الحلزونيّ الطويل البطيء
الرخم المملّ - لحدّ ما تخرج من جاذبيّة الأرض

وبعدها ابقى اعدل مسارك وادخل السوق التاني اللي أرباحه
أكبر - وانتا معتمد على الدفع اللي جاي بيه من السوق الأوّل

\-

بالمناسبة !!!

شرط إنّ السوقين دول يكونوا سوق واحد - أقصد إنّهم مرحلتين
جوّا نفس السوق - مرحلة بتبيع فيها في مسار - ومرحلة بتبيع في مسار موازي
أفضل وأكبر - لكن الدخول ليه كبداية صعب

لكن أنا طبعا ما اقصدش إنّك تسيب السوق كلّه - وتروح تفتح في
سوق جديد بعد سنة !!!

\-

وجاذبيّة الأرض في السوق أنا شايف إنّها سنة

حضرتك محتاج المكنة تفضل شغّالة سنة - حتّى لو مش بتجيب
ربح - المهمّ تفضل شغّالة سنة

أنا عاوز الساقية تفضل تلفّ سنة - حتّى لو مش بتطلّع ميّه -
بعدين هنشوف هيّا ما بتطلّعش ميّه ليه - لكن المهمّ إنّها تفضل تلفّ

\-

أنا عاوز مصنعك يفضل شغّال سنة - حتّى لو ما بيجيبش ربح -
حتّى لو هتبيع بسعر التكلفة

بعد كده نشوف الربح هيتحرّك ازّاي من صفر ل 1 ل 2 ل
10

لكن لو المصنع وقف أصلا !!!!!
