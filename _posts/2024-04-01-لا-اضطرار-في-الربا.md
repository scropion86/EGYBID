---
layout: post
title: "لا اضطرار في الربا"
date:   2024-04-10T00:00:01+03:00
author: "mahmoud"
category: "الربا"
tag: "الربا"
---


دايما بقول ( الربا ما فيش فيه اضطرار )

وبقول ( الاضطرار في الربا هو خيال كوميديّ )




فخلّينا نشرح النقطة دي




الأوّل - يعني إيه اضطرار ؟!

فيه ناس فاكرة إنّ الاضطرار هو إنّك تكون محتاج تعمل حاجة
ضروريّ !!




يا راجل ؟!

يعني لو تعبت من الصيام في نهار رمضان - تقوم تفطر وتقول
أنا مضطرّ ؟!

أو لو اتغظت من واحد تقوم - تقتله وتقول مضطرّ ؟!

أو لو احتجت فلوس عشان تشتري الجاكت اللي في المحلّ اللي ف
أوّل الشارع وعينك هتطلع عليه - تقوم تسرق ؟!




دا نوع من الخيال الكوميديّ بردو




الاضطرار يا سادة - هو الحاجة اللي لو ما عملتهاش -
هتموت - أو هتفقد جزء من جسمك




وحتّى موضوع الموت ده ليه استثناء - ألا وهو إنّ حدّ يهدّدك
إنّك لو ما قتلتش فلان - فأنا هاقتلك

في الحالة دي إنتا مش مضطرّ تقتل فلان - لا يتحقّق ليك شرط
الاضطرار هنا




مش إنتا بتقول إنّ المضطرّ هو اللي يعمل حاجة البديل بتاعها
هو الموت ؟!

أيوه

ما أنا لو ما قتلتش - هموت

أيوه موت عادي - لكن ما تقتلش - دا مش من ضمن
الاضطرار




فنرجع لتعريف الاضطرار

هو الحاجة اللي لو ما عملتهاش هتموت - أو هتفقد جزء من
جسمك




زيّ إنّك تكون ضعت في صحراء - وما فيش قدّامك غير الميتة -
ولو ما كلتش هتموت - فهنا يجوز ليك الأكل من الميتة




عارف الاضطرار هو إيه ؟!

هو الحاجة اللي تخلّيك تاكل من حمار ميّت ومعفّن

متخيّل إمتى يبقى اسمك مضطرّ - يعني هتكون واصل لحالة عاملة
إزّاي ؟!

فاهم يعني إيه اضطرار حضرتك - ولّا كلّ واحد عنده واوا يسمّي
نفسه مضطرّ ؟!




نيجي للربا بقى

حضرتك بتاخد ربا ليه ؟

أصلي مضطرّ




مضطرّ ليه ؟

ضروريّ أشتري شقّة أعيش فيها - أمّال هعيش في الشارع يا بيه
؟!




وهتاخد القرض بضمانة إيه ؟

بضمانة حتّة أرض عندنا في البلد




يا راجل يا ضلاليّ

على طول - دا تقول له يا راجل يا ضلاليّ الأوّل - وبعدين
تفهّمه هوّا ضلاليّ ليه




هوّا ضلاليّ لإنّه عنده حتّة أرض - ممكن يبيعها ويشتري
البيت

بسّ هوّا مش هيعمل كده - هوّا هيروح ياخد قرض من البنك -
ويقول لك أسل انا متتر




طيّب هتاخدي قرض ليه يا حاجّة ؟

عشان أجيب تلّاجة




هوّا انا مش فاهم إيه الاضطرار في التلّاجة - بسّ بردو - إيه
ضمانة القرض ؟

المرتّب




آه يا طنط يا ضلاليّة

يعني فيه مرتّب أهو - يبقى حضرتك مش مضطرّة




وبعدين إنتي كنتي هتموتي لو ما جبتيش التلّاجة ؟!

هوّا انا يا ابني لازم أكون هموت عشان أبقى مضطرّة ؟!

أيوه




أيوه إيه ؟!

أيوه لازم تكوني هتموتي عشان تكوني مضطرّة - هوّا دا تعريف
الاضطرار أساسا - أنا ما جبتش حاجة من عندي




وبعدين إجمالا في الكوميديا

مش بقول لحضرتك إنّ الاضطرار في الربا كوميديّ




إجمالا في الكوميديا - البنك عمره ما هيدّيك قرض - إلّا لمّا
يكون عندك حاجة تضمنه

فمعنى أساسا إنّك يكون عندك حاجة تضمن القرض - هو إنّك مش
مضطرّ !!

لإنّك ممكن تبيع الحاجة دي ويبقى معاك مبلغ القرض

عرفت ليه بقول لك ما فيش اضطرار في الربا




طيّب افرض واحد ما حيلتوش الهوا - وابنه هيموت - أو هيعمل
عمليّة

بقى اضطرار اهو




آه فعلا - تصدّق إنّه اضطرار

طيّب خلاص - دا يروح ياخد قرض من البنك يعني ؟




يروح طبعا

إيه دا - إنتا بقيت بتحلّل الربا انتا كمان ؟!




ههههههههههه

مش بحلّله ولا حاجة - بسّ روح البنك وقول لهم ابني هيموت وما
عاييش ضمانة - وشوف هيقولوا لك إيه

هيقولوا لك الله يرحمه مقدّما - إحنا فاتحين بنك - مش جمعيّة
خيريّة




قلت لحضرتك ما فيش اضطرار في الربا
