---
layout: post
title: "لا تقارن نفسك بالآخرين.md"
date:   2024-07-21T00:00:01+03:00
author: "Mahmoud"
category: "3 - علم نفس البيزنس"
---
بمناسبة يوم ميلادي - فيه معلومة مهمّة لازم تعرفها وتؤمن
بيها وتتيقّن منها

ألا وهي - الأعمال ما فيش فيها مقارنة !!

\-

يعني

ما ينفعش تقول - المفروض أبدأ بيزنس في عمر كذا

أنا كده متأخّر 5 سنين

فلان أصغر منّي - وسابقني في البيزنس

\-

الفكرة دي خرافة

البيزنس مالوش أعمار - ولا الرزق له مسطرة المفروض تقيس
نفسك عليها

\-

لمّا بنعطي مساطر في البيزنس - بيكون هدفها
الاسترشاد

من باب إنّه ( ما لا يمكن قياسه - لا يمكن إدارته )

\-

لكن - دا مش معناه إنّك متأخّر عن فلان - ولا إنّك ما حقّقتش
تارجت الرزق السنة دي

\-

فيه عنصر الأقدار - دا موجود

\-

وقبل الأقدار - فيه ( الابتلاء )

حضرتك - وحضرتي - وحضرته - كلّنا في اختبارات في
الدنيا

\-

تخيّل جامعة فيها 20 كلّيّة

كلّ كلّيّة فيها 5 أقسام - يعني 100 قسم في الجامعة

كلّ قسم فيه 4 دفعات - يعني 400 دفعة

كلّ دفعة بتدرس 5 موادّ في الترم

يعني 2000 مادّة - ب 2000 ورقة امتحان مختلفين

وكلّ دا في جامعة واحدة !!!

\-

الحياة كده - اختبارات مختلفة

فحضرتك لو في دفعة معيّنة - في قسم معيّن - في كلّيّة
معيّنة

ما ينفعش تقارن نفسك بطالب تاني في نفس الجامعة

لإنّ كلّ واحد له كلّيّته - ودفعته - ومادّته - وبناءا عليه -
اختباره

\-

لكن في النهاية - ثق إنّ تصحيح الورق عادل - ولله المثل
الأعلى سبحانه وتعالى - ونعم بالله

\-

فحضرتك عندك امتحان - بنقول لك -
[<u>\#بصّ\_ف_ورقتك</u>](https://www.facebook.com/hashtag/%D8%A8%D8%B5%D9%91_%D9%81_%D9%88%D8%B1%D9%82%D8%AA%D9%83?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

\-

ما تقارنش نفسك بامتحان زميلك

ولا زميلك اللي في رابعة وانتا في أولى سابقك

\-

ولا زميلك اللي في نفس سنتك سابقك بردو - لإنّه في النهاية
كلّ واحد ليكوا هيطلع من الجامعة ليه حياة مختلفة

فحتّى زميلك اللي من نفس سنّك ونفس ظروفك - وجاب مجموع أكبر
منّك في الجامعة - فالحياة مش كلّها جامعة

\-

فلو سبقك في البيزنس - فالحياة مش كلّها البيزنس

إحنا مش بنوزن الناس بالكيلو - همّا مش عجول هتتدبح ف
العيد

\-

لمّا بنقارنك في البيزنس وبنقول لك انتا كده مخطأ ولازم
تعمل كذا - بنبقى قصدنا نقول لك - إنتا مخطأ في البيزنس

لكن !! الحياة مش كلّها بيزنس

\-

ربّنا سبحانه وتعالى قال ( ولا تنس نصيبك من الدنيا
)

إحنا حوّلناها لـ ولا تنس نصيبك من الآخرة - والعياذ
بالله

\-

لا تنس نصيبك من الدنيا - يعني انتا جاي الدنيا لغرض
تاني - ف ع الماشي كده خد لك نصيب من الدنيا

تخيّل بقى إنّك تعتبر النصيب ده هوّا هدفك في الدنيا

\-

يعني تخيّل واحد عمل ملايين - وما حجّش مثلا

هل دا كان عارف هوّا جاي الدنيا يعمل إيه

\-

الإنسان يوم القيامة هيقول ( يا ليتني قدّمت لحياتي ) -
هيعرف ساعتها إنّ حياته لسّه ما بدأتش - دا حياته هتبدأ هناك - في
الآخرة

\-

فحضرتك ما تعتبرش الدنيا هيّا المعيار

\-

لمّا بنعتبر الفلوس هيّا معيار النجاح - لازم تفهم إنّنا نقصد
إنّ الفلوس هيّا معيار النجاح في الفلوس

\-

يعني إيه ؟

يعني - النجاح في الفيزيا بيتقاس بدرجاتك في العربيّ ولّا
الفيزيا ؟! الفيزيا طبعا

فلو سألتني - النجاح في الفلوس هوّا إيه - هقول لك بقدّ إيه
انتا معاك فلوس وبتكسب فلوس

\-

أنا مش غلطان في إجابتي - إنتا اللي سألتني عن الفلوس - مش
انا

\-

لكن لو سألتني عن النجاح في الدنيا - هقول لك النجاح في
الدنيا هو تحقيق الهدف

فلو سألتني عن - إيه هوّا الهدف - هقول لك - الهدف في إيه
؟!

\-

في المقابل - ما تفهمش من كلامي إنّ الفلوس مش مهمّة

أنا بقول لك - ما تقارنش نفسك بغيرك

إنتا ماشي في طريق - وهوّا في طريق

قارن نفسك بإنتا تقدر تعمل إيه وما بتعملوش - لكن ما
تقارنش نفسك بغيرك بيعمل إيه

\-

قارن نفسك بأفضل استغلال لمواردك - لكن ما تقارنش مواردك
بموارد غيرك

\-

لو معاك عربيّة فيات - وغيرك معاه عربيّة مرسيدس - يبقى دورك
هوّا إنّك تسوق الفيات بشكل صحيح - لكن مش دورك تكون معاك عربيّة
مرسيدس

\-

أحسن فيما بين يديك - وهات آخرك فيه - لكن لا تنظر لما في
يد الآخرين - بصّ ف ورقتك

\-

لمّا بنقول إنّ فيه معايير للسنّ في البيزنس - بنتكلّم عن
المعايير العامّة

يعني المفروض الطبيعيّ إنّ الناس بتتخرّج في 20 أو 22 - على
ما تخلّص جيش بتبقى 25 مثلا

فهتلاقينا دايما حاسبين الحياة من 25

5 سنين وظيفة - بقيت 30

5 سنين عمل حرّ ومعافرة بدون كيان - بقيت 35

5 سنين بتبدأ الكيان بتاعك وتعافر تاني -
لكن المرّة دي كبيزنس - مش كعمل حرّ - فبقيت 40

بعد ال 40 بتبتدي تقعّد قواعد شغلك بقى - وتسستم النظام
بتاعك

بعد ال 50 بتتحوّل لمستثمر - بتشغّل تحت إيدك شباب أعمال من
اللي بادئين المشوار في التلاتينات ومحتاجين تمويل - عندهم الطاقة - وانتا
عندك الفلوس

\-

دا المعتاد - والطبيعيّ لحدّ كان عارف الطريق من أوّل
يوم

\-

لو حدّ وارث - الخطّة دي هتتقدّم معاه 5 أو 10 سنين - مالكش
دعوة بيه - ولا تقول ليه هوا بدأ بدري

\-

لو حدّ باديء من الصفر تماما - الخطّة هتتأخّر معاه 5 أو 10
سنين - هوّا مالوش دعوة بغيره - لازم يفهم إنّ خطّته هوّا بتبقى كده

\-

اللي بيصعب عليّا فعلا هوّا اللي بيتأخّر عشان
[<u>\#ما_كانش_عارف</u>](https://www.facebook.com/hashtag/%D9%85%D8%A7_%D9%83%D8%A7%D9%86%D8%B4_%D8%B9%D8%A7%D8%B1%D9%81?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)
!!

اللي قطع 10 ولّا 20 سنة في الوظيفة - وما كانش عارف إنّه
لازم يعمل بيزنس لو عايز يبقى غنيّ

اللي بيتصدم قدّام إنّك لو مش غنيّ فمش هتعرف تعيش حياة
كريمة

\-

لمّا بنحطّ معايير - بنبقى قصدنا نحطّ لك تارجت تقيس نفسك
عليه - لكن مش قصدنا نقول لك إنتا كده متأخّر

\-

يعني لمّا بنقول الطبيعيّ إنّك في مرحلة العمل الحرّ تكون
بتكسب 10 أضعاف زميلك الموظّف مثلا - إحنا بنقول لك شوف نفسك كده في المنطقة
الصحّ ولّا لأ - لو انتا أقلّ من كده - يبقى عدّل نفسك وشوف الغلط فين

لكن مش قصدنا نقول لك انتا كده فاشل

\-

زيّ ما بنقول لك إنّ هندسة بتاخد من 95 % مثلا

فحضرتك شوف درجاتك في امتحانات الشهر كام - لو لقيت مجموعك
في امتحانات الشهر 80 % - يبقى انتا محتاج تذاكر أكتر لو عاوز تدخل هندسة -
بسّ - دا كلّ ما في الموضوع

لكن مش بنقول إنّ اللي ما دخلش هندسة ده هيخشّ النار
يعني

\-

الأشياء في ذاتها لا تحمل قيمة ولا معنى من غير منظورك
ليها

\-

يعني

ممكن نفس الكلام اللي قلتهو لك عن معيار السنّ - ومعيار
المكسب - واحد ياخده إنّنا كده بنعايره

وواحد ياخده إنّنا بنتكبّر عليه

وواحد ياخده إنّنا بنحبطه

\-

وواحد ياخده إنّ دا المعيار - أنا ما كنتش عارفه - شكرا إنّك
عرّفتهو لي

دا الميزان - أنا ما كنتش عارف أنا وزني كام - وانتا
عطيتني ميزان

عرفت وزني - فما كنتش عارف هل دا وزن صحّيّ ولّا لأ - فجه
دكتور قال لي الوزن الصحّيّ كذا - شكرا يا دكتور

\-

إحنا فقط بنعطيك معايير - عاوز تعتبرنا بنعايرك إنّك تخين -
براحتك

\-

الصحّ إنّي أسأل عن المعيار - عرفته - يبقى أنا أشوف نفسي
فين

لو محقّق معيار المرحلة دي - يبقى ما فيش داعي أتأخّر عن
المرحلة التالية - إنقل بسرعة - إنتا مؤهّل للنقلة دي

لو محقّق أقلّ من المعيار ده - يبقى أشوف الغلط فين
واصلّحه

\-

فحضرتك الكلام عندك مش عندي - شوف انتا هتاخد كلامي من أيّ
منظور - المنظور دا بتاعك

لو عاوز تاخد كلامي من منظور غلط وإنّي بعايرك وبتاع -
هاعمل لك بلوكّ وخلاص - الحياة سهلة - إحنا اللي بنصعّبها

\-

من الخدع اللي الناس بتخدع بيها نفسها بردو - هي خلط
الأمور

زيّ ما نقول لك انتا جايب 40 في الفيزيا - وزميلك جايب
50

فتقول - بسّ انا جايب أعلى منّه في العربيّ

إحنا بنتكلّم عن الفيزيا حضرتك

\-

فتلاقي الفاشل بيقول على الناجح إنّه تعيس في حياته

تعيس منين - عرفت منين حضرتك ؟!

\-

تلاقيه بيقول لك - ما تشغلش نفسك بفلان اللي أغنى منّك - ما
هو ممكن يكون مراته بتخونه

أيوه ما ممكن حضرتك تكون مراتك بتخونك بردو - هيّا يعني
هتقول لك - إيه التشتيتة دي

\-

إنتا بتقارن نفسك بيه في إيه

\-

مش بقول لك انتا تقارن نفسك بيه ليه - يا سيدي قارن نفسك
بيه - لكن قارن نفسك بيه في وجه المقارنة اللي بينكم

\-

مين قال لك انّه لازم الفقير بيكون سعيد - والغنيّ تعيس
ومراته بتخونه وولاده بيشربوا مخدّرات

ما حدّش قال لك كده غير السينما والتليفزيون

\-

مين قال لك إنّ زميلك اللي وصل للثروة قبلك - هيموت وهوّا
صغيّر

مين قال كده - ما ممكن يعيش لمّا يبقى عنده 100 سنة - وانتا
تقع من ع السقّالة عادي

\-

للأسف دا نوع من المخدرات - وللأسف فيه ناس بتنشر المخدّرات
دي - بوعي أو بدون وعي

\-

اللي بينشروها بوعي همّا الإعلام - لإنّ هدفهم إنّك كمواطن
ترضى بالفقر اللي الحكومة معيّشاك فيه

واللي بينشروه بدون وعي همّا المصلحين - ظنّا منهم إنّهم كده
بيخفّفوا عن الفقراء يعني

\-

ويقول لك الفقراء يدخلون الجنّة - ويسكتوا

\-

مع إنّ الحديث بيقول إنّ الفقراء يدخلون الجنّة قبل الأغنياء
ب 500 سنة - يعني بنصف يوم - وإنّ يوما عند ربّك كألف سنة ممّا تعدّون

يعني الأغنياء بردو هيدخلوا الجنّة عادي - وفي النصف يوم
دول مش هيكونوا في النار

\-

لكن انتا دايما بتتحطّ في المزنق بتاع - تبقى فقير وتدخل
الجنّة - ولّا تبقىر غني وتتشوي ف نار جهنّم - يا بعيد

\-

حاجة كده زيّ ما امّك تقول لك اتجوّز بنت خالك - فبنت خالك
تكون مش جميلة بالقدر المرضي ليك

فأمّك تقول لك - يا ابني - أهمّ حاجة الأخلاق والدين

أخلاق مين يا امّه - البتّ ماشية فاتحة صدرها على الناس
بتعرض البضاعة

ودين مين - مش خالي دا واكل ورثكم انتي واخواتك - دين إيه
يا حاجّة بسّ

\-

فده بالظبط اللي بيعمله معاك اللي بيقول لك إنّ الغنيّ تعيس
والفقير سعيد

إنّه بيقنعك إنّ البنت الوحشة أحسن من البنت الجميلة

مع إنّ الأحسن طبعا هيّا مين ؟!

الجميلة المتديّنة طبعا

\-

فنرجع لبداية الموضوع

ما تقارنش نفسك بحدّ

\-

ما تقيسش نفسك على مسطرة مراحل الحياة وتقول أنا
متأخّر

لكن - لازم تكون عارف المسطرة دي

\-

تبقى عارفها آه - لكن - تلوم نفسك على عدم التطابق معاها -
لأ

طيّب - تحاول تتطابق معاه - آه

تحاول تسبقها - آه

\-

ما تقيسش نفسك على مسطرة الربح والدخل والمكسب

تبقى عارفها - آه

لكن - تلوم نفسك إنّك أقلّ منها - لأ

تسعى إنّك تكون مطابق ليها - آه

تسعى إنّك تسبقها - آه

\-

[<u>\#من_دمع_عيني_رويت_السنط_ف_بؤونة</u>](https://www.facebook.com/hashtag/%D9%85%D9%86_%D8%AF%D9%85%D8%B9_%D8%B9%D9%8A%D9%86%D9%8A_%D8%B1%D9%88%D9%8A%D8%AA_%D8%A7%D9%84%D8%B3%D9%86%D8%B7_%D9%81_%D8%A8%D8%A4%D9%88%D9%86%D8%A9?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#واقل_منّا_يا_عين_من_بدري_سبقونا</u>](https://www.facebook.com/hashtag/%D9%88%D8%A7%D9%82%D9%84_%D9%85%D9%86%D9%91%D8%A7_%D9%8A%D8%A7_%D8%B9%D9%8A%D9%86_%D9%85%D9%86_%D8%A8%D8%AF%D8%B1%D9%8A_%D8%B3%D8%A8%D9%82%D9%88%D9%86%D8%A7?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#واحنا_بقينا_على_اللي_العمر_ما_بقونا</u>](https://www.facebook.com/hashtag/%D9%88%D8%A7%D8%AD%D9%86%D8%A7_%D8%A8%D9%82%D9%8A%D9%86%D8%A7_%D8%B9%D9%84%D9%89_%D8%A7%D9%84%D9%84%D9%8A_%D8%A7%D9%84%D8%B9%D9%85%D8%B1_%D9%85%D8%A7_%D8%A8%D9%82%D9%88%D9%86%D8%A7?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#سقينا_ورد_الغريب_واحبابنا_ما_سقونا</u>](https://www.facebook.com/hashtag/%D8%B3%D9%82%D9%8A%D9%86%D8%A7_%D9%88%D8%B1%D8%AF_%D8%A7%D9%84%D8%BA%D8%B1%D9%8A%D8%A8_%D9%88%D8%A7%D8%AD%D8%A8%D8%A7%D8%A8%D9%86%D8%A7_%D9%85%D8%A7_%D8%B3%D9%82%D9%88%D9%86%D8%A7?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

\-

[<u>\#دورنا_ع_البخت_قلنا_نشتريه_بالمال</u>](https://www.facebook.com/hashtag/%D8%AF%D9%88%D8%B1%D9%86%D8%A7_%D8%B9_%D8%A7%D9%84%D8%A8%D8%AE%D8%AA_%D9%82%D9%84%D9%86%D8%A7_%D9%86%D8%B4%D8%AA%D8%B1%D9%8A%D9%87_%D8%A8%D8%A7%D9%84%D9%85%D8%A7%D9%84?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#أتاري_عمرك_يا_مال_ما_تعدّل_اللي_مال</u>](https://www.facebook.com/hashtag/%D8%A3%D8%AA%D8%A7%D8%B1%D9%8A_%D8%B9%D9%85%D8%B1%D9%83_%D9%8A%D8%A7_%D9%85%D8%A7%D9%84_%D9%85%D8%A7_%D8%AA%D8%B9%D8%AF%D9%91%D9%84_%D8%A7%D9%84%D9%84%D9%8A_%D9%85%D8%A7%D9%84?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#ولما_جه_بختنا_لوحده_رقّ\_ومال</u>](https://www.facebook.com/hashtag/%D9%88%D9%84%D9%85%D8%A7_%D8%AC%D9%87_%D8%A8%D8%AE%D8%AA%D9%86%D8%A7_%D9%84%D9%88%D8%AD%D8%AF%D9%87_%D8%B1%D9%82%D9%91_%D9%88%D9%85%D8%A7%D9%84?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)

[<u>\#كنّا_انتهينا_وبصّوا_الناس_ما_لقونا</u>](https://www.facebook.com/hashtag/%D9%83%D9%86%D9%91%D8%A7_%D8%A7%D9%86%D8%AA%D9%87%D9%8A%D9%86%D8%A7_%D9%88%D8%A8%D8%B5%D9%91%D9%88%D8%A7_%D8%A7%D9%84%D9%86%D8%A7%D8%B3_%D9%85%D8%A7_%D9%84%D9%82%D9%88%D9%86%D8%A7?__eep__=6&__cft__%5b0%5d=AZWuwLudK1mUXrsBIWqyP3Ysrk1o3RB3h1-GEG5cWJfiAnW_xtdFLhRytNOHr9-y17j4CH00wOg7Mx0C4W3xDqkuc9fd_ureGAncigGPDpH9G3wCBFLzLy4WOSraeNwQ8MZ8qqZgj_PFL3Ct7rGSXrEBAaPxCx3FZD_fxVwlOdJsYqfUkdxdB4io2UEAijONTXGpeabKgx_wNTCNpJjep0wI&__tn__=*NK-R)
