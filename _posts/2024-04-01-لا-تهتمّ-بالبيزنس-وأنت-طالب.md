---
layout: post
title: "لا تهتمّ بالبيزنس وأنت طالب"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


السادة إخواتنا طلبة كلّيّة هندسة

شايف اهتمام كبير من حضراتكم بمجال البيزنس

وناس بتسأل نعمل إيه عشان نتعلّم البيزنس وبتاع

\-

دراسة الهندسة تخصّب الأرض لزراعة أيّ بيزنس فيها بعد 10
سنوات من التخرّج إن شاء الله

لو فكّرت تزرع البيزنس دلوقتي - الشجرة هتدبل وهتقع

\-

مش هتلاقوا في كلام التنمية البشريّة القاعدة اللي بتقول إنّ
( كلّ رجل أعمال ناجح بدأ حياته كـ فنّيّ ماهر )

حضرتك محتاج تكون فنّيّ شاطر الأوّل - فنّيّ هنا يعني حدّ فاهم
في الفنّيّات - يعني دكتور ماهر - محاسب ماهر - مبرمج ماهر - إلخّ

\-

هيكلّموك كتير عن الواو اللي عمله بيل جيتس - بسّ مش هيكلّموك
إنّه كان مبرمج عبقريّ - مش هيكلّموك إنّه كان بيشتغل في كتابة أكواد البرمجة
لحدّ ما ينام قدّام الجهاز - ياخد تعسيلة - ويصحى يكمّل الكود من مكان ما وقف
مباشرة - عبقريّة في المجال دي ولّا لأ - في المجال الفنّيّ

\-

كلّ رجل أعمال ناجح بدأ كفنّيّ ناجح - كلّ عمارة عالية - يوازي
ارتفاعها عمق في قواعدها اللي تحت الأرض

\-

مش عاوز اتكلّم عن نفسي كنموذج للنجاح - لإنّي باعتبر نفسي
أقلّ من أن أكون نموذج - لكن أنا لو بدأت المكتب سنة 2010 وانا لسّه متخرّج -
وقلت للمستثمرين أنا هاعمل لكم دراسات جدوى لمصانعكم - كانوا هيعتبروني
مجنون

\-

الناس وثقت فيّا سنة 2018 عشان كانوا يعرفوني من مساحة
الفنّيّات - أيّام ما كنت محاضر مشهور بداية من 2014

ووثقوا فيّا كمحاضر سنة 2014 - بعد ما كنت مهندس تصميم شاطر
من 2010

وكنت مهندس تصميم شاطر في 2010 - بعد ما كنت طالب مجتهد من
2005

\-

ما تخلّوناش نندم إنّنا بننشر ثقافة البيزنس - فتكون ضحيّتها
شابّ نطّ عشر خطوات في مسيرته المهنيّة وتجاوز مراحل الإجتهاد في النواحي
الفنّيّة - ونطّ ع البيزنس فاكر نفسه هيوصل لحاجة - هيبقى عامل زيّ اللي نطّ من
فوق عمارة على حبل مقطوع !!

لكن أنا عاوزك تطلع على درجات سلّم العمارة درجة
درجة

\-

شيّر دا لزمايلك لعلّهم ينتبهوا

وشوف حلقة ( مراحل العمل الأربعة ) من سلسلة ( مفاهيم مهمّة
في البيزنس ) على قناة المكتب
