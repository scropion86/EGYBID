---
layout: post
title: "القوّة الضعيفة"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


القوّة الضعيفة




فيه نوع من القوّة

بيكون انعكاس للضعف الداخليّ




دي القوّة اللي بيمارسها مدير على موظّفينه

لإنّه ببساطة لو عاملهم كويّس

مش هيقدر يحرّكهم




مع إنّ فيه مدير تاني بيعامل الموظّفين كويّس

وبيحرّكهم بردو




إذن لو رجعنا للمدير الأوّلاني

فهوّا ما يقدرش لو عامل الناس كويّس

إنّه يحرّكهم

فـ ( بيضطرّ ) يعاملهم وحش




فقوّته دي هي انعكاس لضعفه




الموضوع عامل زيّ السوّاق قليل الخبرة

اللي لو رفع رجله من على البنزين

العربيّة هتبطّل منّه




فطول الوقت هوّا دايس بنزين

وإنتا سامع العربيّة صوتها عالي




في حين إنّ الصوت العالي ده

سببه ضعف المهارة




ييجي السوّاق الخبير يسوق العربيّة

يقدر يشعّر رجله ع البنزين

والعربيّة ما تبطّلش منّه

ويكون صوتها هادي جدّا




الحقيقة

إنّ القوّة الحقيقيّة

بتنعكس على صاحبها بالضعف الظاهريّ




لو واحد قويّ جدّا وشايل حاجة تقيلة

هتلاقيه مش باين عليه




بينما لو واحد ضعيف شايل نفس الحاجة

هيوتّرك جنبه




من يومين بدردش مع صديق

فبقول له تدخّل الدولة في الصناعة

هو دلالة ضعف




الدولة ضعيفة

فما تآمنش تسيب قطاع

زيّ الحديد والصلب

أو الأسمنت

في إيد القطاع الخاصّ




فييجي في يوم رجل أعمال يتنطّط علينا

ويتحكّم في سعر الحديد والصلب

أو الأسمنت




فبتضطرّ الدولة تنزل تشتغل

في القطاعات دي بنفسها

( أو بفاترينات - كواحيل يعني )




الدولة ضعيفة

فما تقدرش تلزم المقاولين

بمواعيد التسليم




فبتضطرّ تسند المشاريع الكبيرة للجيش

وهوّا عارف يلزم الناس بالشغل إزّاي

لإنّه عنده صلاحيّات مش موجودة للمدنيّين




أنا كنت ظابط في الجيش

خدت تعهّد على نفسي

إنّي ما أسجنش حدّ طول فترة خدمتي

والحمد لله عمري ما سجنت حدّ




بسّ السؤال

أنا ليه خدت التعهّد ده على نفسي ؟




مش عشان أنا كيوت

ولكن عشان قلت لنفسي

لو حرّكت الناس

بناءا على خوفهم من السجن

يبقى أنا ضعيف




التحدّي الحقيقيّ هو إنّي أقدر أشغّلك

بدماغي فقط

مش بالترهيب




حاجة زيّ ما يكون

إنتا معاك عصاية وأنا معايا عصاية

وداخلين نتخانق

فأنا رميت العصاية من إيدي




ده معناه إيه ؟

معناه إنّي بقول لك

إنّي أقدر أغلبك من غير العصاية




يعني أنا عندي القوّة الكافية

إنّي أتعامل لوحدي

فتنازلي عن القوّة هنا

هو مظهر قوّة مش مظهر ضعف




بينما الإمعان في إظار القوّة

والمبالغة في العقاب وإظهار السطوة

هو مظهر ضعف




عشان كده أنا شايف إنّه مع الوقت

لمّا الدولة هتوصل للقوّة الحقيقيّة

هتسيب القطاعات دي للناس عادي




وقتها الناس مش هتقدر تلوي دراع الدولة

لإنّ الدولة هتكون قويّة

فهتلوي دراعي ده

عندي ألف دراع تانيين




هجيب حديد وأسمنت من ألف مكان

وأسيبك إنتا تقشّر لبّ

أو ترجع تترجّاني أشتري منّك تاني




نظام الشرطة عندنا ضعيف جدّا في التحقيقات

لإنّه ببساطة حصلت جريمة في منطقة ما

هتجيب الناس تضرب فيهم وتكهربهم

لحدّ ما يعترفوا




فده سبّب ضعف عند نظام التحقيقات




ده نظام ما يقدرش يستقصي الحقائق




لكن في الدول المحترمة

ظابط التحقيقات ممنوع عليه الضرب

والكلام الفارغ ده

فبيضطرّ يعمل إيه ؟!




هيضطرّ ينزل يحقّق ويدعبس

ويستقصي الحقائق

عشان يقدر يحلّ اللغز




فبتتكوّن عنده المهارة الكبيرة جدّا

لرجل التحقيقات




لكن رجل التحقيقات عندنا

لو سحبت منّه صلاحيّاته في التعذيب

هيقعد جنبك يقول

يا ترى يا هل ترى

الجريمة دي حصلت إزّاي




عشان كده

أمريكا منعت على مخابراتها

الاغتيالات للرؤساء




رئيس دولة مطهّقنا

نعمل إيه ؟

نغتاله وخلاص




يا حلاوة

ما كده المشكلة ما اتحلّتش

وهيجي لنا واحد تاني يزهّقنا بردو




وأنا مشغّلكوا كمخابرات ليه ؟

عشان تغتالوا الناس ؟!

ما كنت جبت عصابة تغتالهم




أنا عاوز أشوف

إنتوا هتحلّوا المشكلة إزّاي من العمق

بالعقل

أمّال إنتوا ليه اسمكوا intelligence




فالقوّة الظاهريّة

لأجهزة الشرطة أو المخابرات

هي دلالة ضعف ومظهر ضعف

ونتائجها هي نتائج ضعيفة




كلّ الجيوش اللي خرجت مع الرسول

صلّى الله عليه وسلّم

ولفترة طويلة بعد وفاة الرسول

صلّى الله عليه وسلّم

كانت الناس بتخرج بإرادتها

بدون إجبار




ليه ؟!

لإنّ الإسلام كان قويّ جدّا في قلوب الناس

فإنتا مش محتاج تعمل له تجنيد إجباريّ




مع ضعف الإسلام في قلوب الناس

أصبحت مضطرّ تجبرهم على التجنيد




اللي في ظاهره يبان مظهر قوّة للدولة

لكنّه في الحقيقة مظهر ضعف




فيه حديث عن ضرب النساء بيقول

( لن يضرب خياركم )




يعني - يجوز ليك إنّك تضرب زوجتك

مع مراعاة الضوابط الشرعيّة

بتفاصيلها التي لا مجال لذكرها الآن




ولكن الشاهد هو جملة

( لن يضرب خياركم )




يعني الرجل الحكيم

مش هيوصل للضرب




حتّى ولو زوجته تستحقّ الضرب

فهوّا هيقدر يسوسها

ويخلّيها تعمل اللي هوّا عاوزه

من غير ضرب




بينما الضرب وإن كان جائزا

فهو دلالة على ضعف العقل




رجل المبيعات اللي داخل عليّا

لابس بدلة فخمة جدّا

وحاطط بارفان غالي جدّا

بنسبة كبيرة هيكون بطّيخة

ومش عارف هوّا بيبيع إيه

وبيعوّض ضعفه الفنّيّ وقلّة معلوماته

بإنّه بيقول كلام إنجليزيّ كتير




فظاهريّا ده قويّ في المجال

قويّ إيه يا راجل

دا بطّيخة




وعوجة لسانة

اللي تبان كإنّها مظهر قوّة دي

هي في الحقيقة مظهر ضعف




إخراج فيديوهاتي

على ال 3 قنوات بتوع اليوتيوب بتوعي

ضعيف جدّا




ورغم ذلك

مجموع المشتركين عليهم دلوقتي

حوالي 40 ألف مشترك

وبدون تمويل




فضعف الإخراج ده

هو انعكاس لقوّة المحتوى




البنت الجميلة بنسمّيها غانية

وأصل الكلمة هو الاستغناء

فهي التي استغنت بجمالها عن الحليّ




الدكتور اللي بيوصف

علاج ضعيف وبطيء

الناس بتنفر منّه




ويروحوا للدكتور

اللي بيعطي علاج بيخلّص




ويا سلام لو يقوم زارقك

على قوضة العمليّات على طول

يبقى دكتور ما فيش منّه اتنين




بينما الدكتور اللي كان ظاهره ضعيف

وبيعطي علاج ضعيف

هوّا الأكثر مهارة




لإنّه عاوز يفضل محافظ على جسمك

وجهازك المناعيّ

باعتباره المدافع الأوّل ضدّ المرض




بينما الدكتور التاني

هيخلّي جهازك المناعيّ ينهار

ويعتمد على الأدوية فقط




جنّة بنتي الكبيرة

ورحمة أصغر منها

فرحمة الصغيّرة

ساعات تضرب جنّة الكبيرة

فجنّة ما تردّش عليها




فالمدام بتشتكي لباباها من الموضوع ده

فقال لها جنّة تقدر تضرب رحمة

بسّ دي أصغر منه

فبتخاف تضربها لتضرّها




استشعرت ساعتها فكرة ضعف القوّة

هيّا ما بتردّش عليها لإنّها أقوى منها

وخايفة عليها

فاللي ظاهر لك ضعف

هو في حقيقته قوّة




الراجل اللي زوجتة متسلّطة

فبيضطرّ يعيش في الظلّ

على هامش البيت

هو في الحقيقة راجل قويّ جدّا




راجل جه في يوم من الأيّام

وحسب حسبة بسيطة




أكون قويّ قصاد الستّ المتجبّرة دي

ونخرب البيت




بعد ما يكون تأكّد

إنّ الستّ دي مش هينفع معاها القوّة

وإنّها هتخرب البيت قولا واحدا

لو تصادمت معاها




ولّا أستحمل وأرضى بنصيبي وخلاص

حفاظا على الأولاد




فقرّر يعيش في الظلّ بإرادته

ده راجل قويّ جدّا !!!




قدر يتنازل عن سطوته في البيت

حفاظا على أولاده




فيه حدّ تاني ما يقدرش ياخد القرار ده

ما عندوش القوّة ياخد القرار ده




ممكن إنتا تقول إزّاي ؟!

ده راجل ما عندوش كرامة




أيوه إنتا هتقول كده

وهتروح تنام

وهوّا هيسمع كلامك والبيت هيتخرب




وبعد 10 سنين

ابنه يبقى مدمن أو بنته تنحرف

هنجيبك نقول لك حلّ لنا المشكلة دي

هتقول إيه ساعتها

وأنا مالي




إنتا كنت معانا ساعة اللقطة بس

لكن وقت الكارثة هتقول أنا مالي




الضعف أحيانا بيكون قوّة كبيرة

والقوّة بتكون ضعف كبير
