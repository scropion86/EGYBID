---
layout: post
title: "الفرص بتيجي كتير"
date:   2024-04-10T00:00:01+03:00
author: "Mahmoud Marzouk"
category: "مفاهيم حياتيّة"
---


من أولى القواعد الأصنام اللي كسرتها في حياتي

في بداية حياتي جدّا

صنم إنّه ( الفرص ما بتجيش كتير ) !!!

\-

الفرص بتيجي كتير جدّا - ممكن بتيجي أكتر للمجتهدين - لكن
حتّى الأشخاص العاديّين الفرص بتجي لهم كتير

\-

تخيّل إيمانك بإنّ الفرص ما بتجيش كتير

ويا كارثة لو بتقولها ( الفرصة بتيجي مرّة واحدة - يا
تلحقها - يا ما تلحقهاش ) ويقوم نازل التتر

تخيّل إيمانك بحاجة زيّ كده ممكن يعمل فيك إيه ؟!

\-

ممكن يخلّيك تكمّل في شغلانة مقيتة عشان متخيّل إنّك مش هتلاقي
شغل تاني

ممكن يخلّيك تقبل سفريّة براتب ضعيف - عشان متخيّل إنّك مش
هتجيلك سفريّة تانية

\-

ممكن يخلّيك تقبل مشروع هتبذل فيه مجهود أكبر من الربح اللي
هتكسبه منّه - عشان متخيّل إنّه ما فيش مشاريع تانية - الكوكب هيقفل بعد ما
المشروع دا يخلص

ممكن يخلّيك تقبل تتعامل مع إنسان كريه - فاسد - ظالم -
عشان جايب لك فرصة - وخلاص البشر ما عادوش هيجيبوا لك فرص تاني - هوّا هيبعت
لهم كلّهم رسايل ع الواتس يقول لهم ما حدّش يشتغل معاك تاني

\-

ويا ترى هيخلّيك تعمل كام حاجة حرام ( وتقول درورة ) - عشان
متخيّل إنّ الفرصة مش هتيجي تاني !!

\-

إنتا بتفكّر ازّاي ؟!

واللي قال الفرص ما بتجيش كتير ( أو الفرصة بتيجي مرّة
واحدة ) كان بيفكّر ساعتها ازّاي

كان واكل إيه ولّا شارب إيه ولّا متنيّل في إيه

\-

وهل يصعب عليك ربط العقيدة دي بفساد الدين - فكّر فيها
كده !

اللي بيقول الفرصة بتيجي مرّة واحدة ده - إيه اعتقاده في
ربّنا سبحانه وتعالى ؟!!!

\-

من ضمن القواعد اللي حسّيت بيها أوّل ما احتكّيت بالبيزنس -
ما أسمّيه ( معضلة الحجم )

معضلة الحجم بتقول إنّ حجم الأعمال أكبر بكتير ممّا قد
يتخيّله عقلك

عدد القمصان اللي بتتباع في اليوم في مصر أكبر ممّا يتخيّله
عقلك

اضرب رقم - أيّ رقم - استحالة توصل للرقم الحقيقيّ - الرقم
الحقيقيّ أكبر بكتير ممّا تتخيّل

\-

يعني لو قلنا مصر فيها 50 ميون إنسان - كلّ إنسان بيشتري في
السنة 4 قمصان فقط

فمصر محتاجة في السنة 200 مليون قميص

يعني في اليوم أكتر من نصف مليون قميص

هل عقلك كان واصل للرقم ده ؟!

\-

وده إيه علاقته بالموضوع ؟!

ما هوّا ده الموضوع يا فندم

الفرص بردو فيها معضلة حجم

\-

إنتا مش متخيّل حجم الفرص في مصر ( أو في الأرض ) قدّ
إيه

\-

يقوم ييجي الشيطان ( يعدك الفقر ) - ويقول لك ما فيش
فرص

و ( يأمرك بالفحشاء ) - فيخلّيك تقبل الفرص السيّئة حتّى
الفرص اللي ممكن يكون فيها حاجة حرام

\-

طلّع الخرافة دي من عقلك - ما فيش حاجة اسمها الفرص ما
بتجيش كتير - ولا الفرصة بتيجي مرّة واحدة

دا كلام مسلسلات

دا كلام شيطان
