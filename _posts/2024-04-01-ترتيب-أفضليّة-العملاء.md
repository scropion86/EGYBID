---
layout: post
title: "ترتيب أفضليّة العملاء"
date:   2024-04-10T00:00:01+03:00
author: "Mahmoud Marzouk"
category: "البيع"
tag: "البيع"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWVqjSEyVQMvSOMVFjwdENDbVqOA-6uxiSafU65Ej9EtKx2yWKIec6MjODIiZiPjArqGrN6-tZxWLI4euWef4v57IFUGqfas4A5YiC40iTHwPNjsAg__pYsEk52KWqDcSLELEZtMhcPDd4NoyiuUmBaDg2Kuw7hAoxPFJ3qFRhTEA&__tn__=*NK-R)

.

ترتيب أفضلية العملاء لحضرتك كصاحب مصنع هو

١ . المصانع ( لو منتجك منتج وسيط
لمصانع أخرى )

٢ . تجار الجملة أو المستوردين (
على مستوى الجمهورية )

٣ . الموزعين ( على مستوى
المحافظات )

.

فيه استثنائين هنا !!

.

الحالة الأولى /

إنك كمصنع تستهدف المحل اللي بيبيع للشخص العادي

ودا ما بنفكرش نوصل ليه إلا في حالة واحدة

ألا وهي إنك تكون عندك مصنع صغير ( مستهدف مدينة أو
بالكتير محافظة )

.

زي إنك يكون عندك مصنع تعبئة مواد غذائية مثلا . فتوزع على
السوبر ماركتات في مدينتك والقرى التابعة لها مباشرة

.

أو مصنع أدوات كهربائية صغير . أو خراطيم كهرباء مثلا .
فتوزع على محلات الأدوات الكهربائية في مدينتك أو محافظتك

.

أو يكون عندك مصنع بطاطس نصف مقلية صغير . فتوزع مباشرة
على مطاعم مدينتك

.

في أحد الدراسات كان هامش ربح المنتج ١٠ قروش فقط
!!

فلو سلمنا المنتج جملة للتاجر . هيبقى هامش الربح ما
فيش !!

.

فكانت توصية الدراسة إن صاحب المصنع يوزع بنفسه على
المحلات في نطاق محافظته

ولما حجم الإنتاج يزيد . وقتها نوزع للتاجر

ولو خدنا منه هامش ٥ قروش فقط . مع مضاعفة الكميات ٤ أو ٥
مرات . يبقى احنا الكسبانبن وقتها

لكن دلوقتي . ما عندناش رفاهية البيع لتاجر الجملة

.

الحالة التانية /

إنك تكون بتبيع منتج غالي . وفيه هامش ربح كبير جدا . ١٠٠
٪ مثلا

.

أحد الدراسات اللي اشتغلنا عليها كان المستورد بيشترى
المنتج ب ١٠٠ ألف جنيه

وبيبيعه ب ٢٠٠ ألف جنيه

.

أثناء مناقشة الدراسة مع العميل قال لي . أنا ممكن أصنع
المنتج دا ب ٧٠ ألف

أبيعه للمستورد بكام ؟

.

قلت له ما تبيعوش للمستورد . بيع للعميل النهائي مباشرة ب
٢٠٠ ألف

.

لو بعت للمستورد ب ٩٠ ألف مثلا . تبقى كسبت في القطعة ٢٠
ألف

في ١٠ قطع في الشهر مثلا

يبقى مكسبك في الشهر ٢٠٠ ألف

.

أنا مستعد أصرف على القطعة ١٠ آلاف جنيه تسويق مباشر
للعميل النهائي . مندوب ببدلة يروح ل ١٠ عملاء يبيع لهم قطعة واحدة

وأبيعها ب ٢٠٠ ألف

أبقى كسبت في القطعة ١٢٠ ألف

.

في الحالة دي أنا موافق مبيعاتي تنزل من ١٠ قطع ل ٥
فقط

ال ٥ قطع دول فيهم ربح ٦٠٠ ألف . بدلا من ال ٢٠٠ ألف ربح
في ال ١٠ قطع

.

في غير الحالات دي . فكل البشرية اللي فكرت في تجاوز تاجر
الجملة . وباعت لتاجر القطاعي مباشرة . ندمت

نار تاجر الجملة . أحسن من جنة تاجر القطاعي

.

طبعا إنتا كمصنع إنك تفكر تبيع أونلاين . فدا خيال

إنتا كده مش تجاوزت لتاجر القطاعي . إنتا تجاوزت للمستخدم
النهائي

.

عاوز تعمل موقع على سبيل البرستيج . ماشي

وجودك على الإنترنت يكون لغرض الإعلان فقط . مش
البيع

.

وفيه مصانع بتعمل حاجة ظريفة جدا

بتعمل حاجة بيسموها البيع من الخارج

أو selling out

.

يعني إيه ؟!

يعني أنا مصنع موبيليا مثلا

أعمل إعلان . وأوصل للعميل النهائي . وأقنعه

العميل يقول لي عاوز اشتري

أقوم مباصيه على المعرض اللي انا بايع له كمصنع

.

يبقى أنا كده كمصنع . بعت للمعرض . وبعت للمعرض !!

هههههههه

بعت له المنتج . وبعت له يعني بعت بدلا منه . جبت له حد
يشتري منه منتجي

لكن أنا كمصنع مش ببيع مباشر

.

فيه مصانع موبيليا كتير تلاقيها عاملة الدور الأخير
معرض

حلو

كده هيبيع للعميل النهائي أهو . لكن في الحالة دي بيكون
المصنع من النوع اللي بيكسب هامش كبير في القطعة الواحدة زي ما وضحنا في
الحالة التانية

.

البيع بالطريقة دي بيستهدف الفئة العالية

ال A Class

اللي يهمهم يتفشخروا على ضيوفهم . ويقولوا إنهم جايبين
العفش بنفسهم من المصنع

يبقى يدفعوا بقى

.

وملحوظة مهمة هنا !!

ما تخربش على السوق

.

لو ليك وكيل أو موزع . وفكرت تبيع مباشر من المصنع . بيع
بسعر الوكيل بتاعك . سعر البيع النهائي . ما تبيعش أرخص من عميلك ( الموزع
) فتخرب عليه

.

وما تسمحش لموزع يبيع أرخص من موزع آخر

يعني مثلا أنا مصنع . بعت لك كموزع ثلاجة ب ٨ آلاف . على
أساس تبيعها للمستهلك ب ١٠ آلاف

لو لقيت أحد الموزعين بيبيع ب ٩ آلاف . امنعه

لو ما استجابش . وقف التعامل معاه

.

هوا كده هيخرب على الموزع التاني

وشوية شوية تلاقي العملاء مش قابلين يدفعوا في التلاجة
أكتر من ٩ آلاف

شوية شوية الموزعين اللي كانوا بياخدوا منك التلاجة ب ٨
آلاف . ويكسبوا فيها ألفين

هتلاقيهم بيقولوا لك بيع لنا ب ٧ آلاف

هههههههه

.

بنفس النظرية بردو بقول لك ما تخربش على منافسك . ما
تحرقش

لو المنتج بتاعكوا فيه مكسب كبير . اكسبوا مع بعض

لكن انتا ترخص . يقوم هوا مرخص . وناخد حتة من الناحية دي
. وكمان حتة من الناحية دي . كده انتوا الاتنين بتخسروا !!

العدو العاقل خير من الصديق المجنون

.

كخاتمة للموضوع

أي محاولة لافتكاس طريقة جديدة للعمل في سوق مستقر . هي
محاولة فاشلة . الى أن يثبت العكس

ما تخترعش

اعرف السوق ماشي ازاي . واعمل زي الناس
