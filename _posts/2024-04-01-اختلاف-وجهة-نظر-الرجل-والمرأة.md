---
layout: post
title: "اختلاف وجهة نظر الرجل والمرأة"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
category: "الأسرة"
---


فيه مشكلة كبيرة بتحصل بين الزوج والزوجة

سببها هو اختلاف وجهة نظر الرجل والمرأة للأمور

\-

الرجل الحقيقيّ ينظر للأمور دائما

على إنّها ( مشكلة تحتاج لحلّ )

لكن المرأة ليست كذلك

فهي تناقش الأمور لمجرّد نقاشها

\-

عشان كده بيحبّوا المسلسلات

ما هو المسلسل بيسحلك

كلّ واحد من قريب أو بعيد بيفتح له ملفّ وقصّة

\-

غير الفيلم بيكون مركّز على بطل واحد ومشكلة واحدة

وهيّا ساعة ونصف

مطلوب القصّة تبدأ وتتعقّد وتوصل لحبكة وتتحلّ ونخلص

غير المسلسل

حكاوي بتفتح على حكاوي

\-

اختلاف نظرة الطرفين لموضوع نقاش واحد

بتحصل بسببه مشاكل أحيانا

وخلّيني اضرب لكوا مثال

\-

قبل رمضان

المدام قالت لي ما عدتش بحسّ بجوّ رمضان

بعد شويّة قالت لي

رمضان ما عادش زيّ زمان

بعد شويّة قالت لي

هيييييه - فين أيّام رمضان بتاع زمان

\-

بعد شويّة جات تقول لي

مش عارفة رمضان بقى .....

فانفجرت فيها غاضبا

\-

طبعا هيّا ما فهمتش أنا انفجرت بالغضب ليه

وهنا نروح بقى نشرح

فرق وجهات النظر بين الرجل والمرأة لنفس الموضوع

\-

الرجل دائما يأخذ الأمور

على أساس انّها مشكلة مطلوب لها حلّ

الستّ مش كده خالص

\-

فالمدام لمّا كانت بتتكلّم

عن موضوع إنّ رمضان ما بقاش زيّ زمان

كانت بتدردش عادي

\-

لكن بالنسبة لي أنا

فده كان فيه ملفّ جديد كبير بيتفتح اسمه

ما هي الحلول التي يمكنني القيام بها

لجعل المدام ترجع تحسّ برمضان بتاع زمان

\-

ومع تكرار المدام للنقاش في نفس الموضوع

أصبح الكلام يتترجم عندي

لأنّ فيه مديري في الشغل بيقول لي

عملت إيه في موضوع كذا يا باشمهندس

ها

إيه يا باشمهندس

عرفت ترجّع رمضان زيّ زمان ولّا لأ يا باشمهندس

هندسة

آهندسة

يا باشموهانديييييس

عملت إيه

خلّصنا المشروع خلاص

يا باشششش

وهنا انفجرت في مديري

ما خلاص يا نجم بقى

عرفنا إنّ رمضان ما بقاش زيّ زمان

هيّا قصّة

\-

خدت المدام ورحنا ميت حدر

هيّا مش فاهمة ليه

لكن أنا كنت مودّيها هناك

لإنّ دي أقدم منطقة في المنصورة

والمنطقة دي لسّه بتعمل زيّ زمان

كنافة وزينة رمضان متعلّقة وفوانيس

حاجة كده زيّ الإعلانات

\-

قلت آدي أوّل صفحة

في خطّة إعادة المدام للشعور بجوّ رمضان

عرفت إنّ صديق ليّا

بيجهّز لإفطار في مركب في المعادي

طيّب تعالي نروح نفطر في المعادي

طب ومال المعادي ومال جوّ رمضان

لا ما إحنا خلّصنا المعادي ورحنا مصر القديمة

مصر العتيقة

الحسين وخان الخليليّ

واتسحّرنا فول وطعميّة في جاد

\-

يا ربّ ما ترجعش تاني تقول لي

مش حاسّة بجوّ رمضان

\-

وهنا عندنا رسالتين

أوّلا

رسالة للزوج

هيّا ما بتكونش قاصدة حاجة

هيّا بتبقى بتدردش عادي

بسّ بردو اجتهد إنّك تلاقي حلّ

\-

ثانيا

رسالة للزوجة

هوّا هيفهم الموضوع إنّه فيه مشكلة

فبلاش إعادة الكلام كتير في نفس الموضوع
