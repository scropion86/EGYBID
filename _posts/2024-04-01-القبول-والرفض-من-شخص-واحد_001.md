---
layout: post
title: "القبول والرفض من شخص واحد"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


من الأمور التي لا يجيدها كثير من الناس

بل إنّ من يجيدها قد لا يتعدّون الواحد من المليون
!!!

هو القدرة على ( فرز المعطيات وقبول بعضها ورفض الآخر من
مصدر واحد )




يعني إيه ؟!

يعني تقرأ كتاب 100 صفحة

كلّ صفحة فيها 10 معلومات - 9 صحّ وواحدة غلط

فتقرأ ال 100 صفحة - وتاخد ال 9 معلومات الصحّ فقط - وتترك
المعلومة الخاطئة




مش كده وبسّ

دا هيّا الفكرة إنّك هتكمّل الكتاب - مش عشان لقيت 10 أخطاء
في أوّل 10 صفحات تقوم سايب الكتاب




لا ومش كده وبسّ

دا إنتا هتحطّ الكتاب بعد ما تخلّص قراءته في رفّ الكتب
المميّزة بالنسبة ليك

وهتستشهد بيه بعد كده

وهتدعو بالرحمة لمؤلّفه




لأ ومش كده وبسّ

دا إنتا لمّا هتقرأ 3 كتب في المجال ده - هتاخد الصحّ من كلّ
كتاب تعوّض بيه الخطأ من الكتاب التاني - وتطلع بالصورة الكاملة الحقيقيّة عن
الموضوع




كلّ اللي فات دا بقى كوم - وفيه كوم تاني يعادل في أهمّيّته
كلّ ما سبق !!

ألا وهو !!!

إنّك مش هتقبل وترفض المعطيات من ال 3 كتب دي بناءا على
هواك

بناءا على إنّ المعلومة اللي تحبّها تقتنع بيها - واللي ما
تحبّهاش ترفضها

لأ

إنتا هتعمل كده بناءا على ركائز معلوماتيّة سابقة

وبناءا على التقريب بين المشتركات في معظم المصادر - ورفض
الشواذّ التي تخالف هذه المشتركات

فإنتا هترجّح معلوة بناءا على تواترها بين المصادر - مش
بناءا على حبّك ليها

وهترفض معلومة بناءا على شذوذها عن المتواترات




لأ ومش كده وبسّ !!!

دا إنتا هتستنتج معلومة ما اتقالتش في ولا كتاب من ال 3
كتب

بسّ تواتر القصّة في اتّجاه معيّن يبيّن ثغرة أكيد حصلت لكن ما
حدّش حكاها




لا ومش كده وبسّ

دا إنتا هتفضل تحسن الظنّ بثلاثة المؤلّفين أصحاب الكتب
الثلاثة اللي كلّ كتاب منهم فيه 100 معلومة خطأ !!!




قول لي اللي يقدر يعمل كده واحد من المليون ولّا لأ
؟!!!




أكتر مجال ممكن يظهر فيه الملكة دي هو ((( التاريخ
)))

إنتا بتقرأ 10 كتب تاريخيّة بيتكلّموا عن حادث واحد ( وليكن
الفتنة بين عليّ ومعاوية مثلا رضي الله عنهم )

يا ترى هتطلع بتصوّر إيه ؟!




ما هو أسهل حاجة تقول عليّ رضي الله عنه كان مظلوم

أو عليّ رضي الله عنه كان من مصلحة الأمّة تنحيته لصالح
معاوية

لكن - هل تقدر توصل لصيغة وسط بين كلّ الصيغ المطروحة تكوّن
بيها تصوّرك الخاصّ




دا مثال قويّ جدّا على هذا الموضوع




حاليا فيه حوار دائر بين أكثر من يوتيوبر عن ( الحاكم
النيسابوريّ )

يا ترى شيعيّ ولّا مش شيعيّ

طيّب شيعيّ سياسة ولّا دينا

طيّب صادق ولّا كاذب

طيّب جامع للأحاديث ولّا منقّح لها

طب طب طب




وكلّ طرف قافش على رأيه - ومش قادرين يوصلوا للصورة الوسط
اللي بين كلّ هذه المعطيات

وغالبا الخلاف بينهم هينتهي بـ ( القطيعة )




لو كانوا تعاملوا مع الموضوع بالطريقة اللي بنتكلّم عنها (
الفرز ) لكانوا وصلوا لصيغة وسط لتوصيف الموقف




هيّا الفكرة مش إنّنا مش حابّين القطيعة وخلاص - أو عاوزين
السلام بين الطرفين وخلاص

ولكن الفكرة إنّنا عاوزين نوصل لتصوّر نبني عليه




لكن لو كلّ طرف قفش وقاطع التاني - فما فيش فايدة في
النهاية - أنا كمتابع استفدت إيه ؟!

ما هو يا إمّا هروح ورا ده في تصوّره المتحيّز

أو ورا ده في تصوّره المتحيّز بردو




أخيرا

رجاءا ما حدّش يقفش في الأمثلة ويسألني عنها

أنا باتكلّم عن الفكرة - مش المثال
