---
layout: post
title: "هل الصناعة للكبار فقط.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
بعض ردود اليائسين بتقول

نعمل إيه بقى ما الصناعة بقت مقتصرة على الكبار بسّ
!!

\-

يا راجل

يعني محمّد منصور بينافسك في تصنيع السناكس

نجيب ساويرس بينافسك في تصنيع خلّاطات المياه

إبراهيم العربيّ بينافسك في تصنيع خراطيم الكهرباء

\-

مين اللي بينافسك يا كبير بسّ قول لي

حضرتك كنت عاوز تعمل مصنع أسمنت والجيش سبقك

قول كلام في محلّه

\-

ولّا تقصد إنّ الصناعة بقت مقتصرة على الكبار اللي معاهم
مليون جنيه بحاله !!

\-

سعاتّك أيّ حدّ راكب عربيّة كوري السنة دي دافع فيها مليون
جنيه

الناس بتستغرب منّي لمّا بقول إنّي باشتغل في المشاريع فيما
فوق المليون جنيه

كإنّ المليون جنيه ده ثروة

\-

يا فندم أيّ بيت دورين تلاتة في الفلّاحين قيمته أكبر من
مليون جنيه

أيّ شقّة في أيّ عمارة في أيّ شارع في مدينة نصر قيمتها أكبر
من مليون جنيه

إنتا مخضوض من المليون جنيه ليه ؟!!!

\-

أيّ عربيّة جديدة دلوقتي هيّا بمليون جنيه يا فندم - بسّ الناس
عارفة هتسوق العربيّة ازّاي

فممكن يدفعوا مليون و 300 ألف جنيه في عربيّة توسان - هتصرف
بردو بعد كده

\-

يعني هيصرف المليون و 300 الف جنيه دلوقتي - وهيصرف عليهم
تاني قدّام - ده حلو

\-

لكن ما يدفعهمش في مصنع صغيّر بحيث يدفعهم دلوقتي - ويكسب
منهم قدّام

وييجي ع الفيس هنا يحبّط في الناس

في حين إنّ المشكلة فيه هوّا

\-

اقف على الطريق الدائريّ كده وعدّ العربيّات

كلّ عربيّة ربع نقل هيّا بنصف مليون جنيه دفعهم سوّاق عربيّة
ربع نقل

لكن السوّاق ده خياله إنّه ينقل بضاعة من مصنع خراطيم في
باسوس يوصّلهم لتاجر أدوات كهربائيّة في السنبلّاوين ويمسك 500 جنيه آخر
اليوم

هوّا كده مبسوط

\-

لكن خياله ما يقدرش يتحمّل مسؤوليّة مصنع الخراطيم نفسه لو
عمله في السنبلّاوين - مع إنّه تقريبا بنفس سعر العربيّة الدبّابة

وصاحب مصنع الخراطيم اللي في باسوس ده بدأ بأقلّ من ثمن
عربيّة ربع نقل

\-

لكن هوّا دماغ سوّاق العربيّة الربع نقل كده

ولو قلت له - اعمل مصنع - يقول لك الصناعة بتخسر

\-

ويروح ينقل الخراطيم بكره - يحصّل الفلوس من التاجر عشان
يوصّلهم للمصنع - يمسك الفلوس في إيده - يقول لك أصحاب المصانع همّا اللي
واكلينها والعة

\-

بالليل يسمع الإعلام بيقول له أصحاب المصانع جشعين
وبيضاعفوا أرباحهم على حساب الغلابة - يقول لك شوف - بيكسبوا بالملايين -
وعلى يدّي - ما هوّا اللي ناقل الفلوس الصبح

\-

طب اعمل مصنع واكسب ملايين زيّهم

لا يا عمّ هوّا انا مجنون - دي الصناعة في مصر فاشلة

\-

أيوه يعني همّا واكلينها والعة - ولّا همّا بيخسروا

والصناع الجشعين الوحشين بيحقّقوا أرباح بالملايين - ولّا ما
فيش صناعة أصلا

حدّد موقفك معايا !!!

\-

كلّ عمارة من اللي هتشوفهم على الدائريّ مبنيّة ومش متسكّنة (
مش راكب فيها شبابيك )

صاحب العمارة دي دفع في شراء الأرض وبناء العمارة ملايين
مملينة

\-

لكن هوّا يقدر يدفع الملايين دي في طوب - عشان هيقعد قدّام
الطوب ده وهيبقى شايفه بعينه ومتطمّن عليه

لكنّه مش مستعدّ يدفع المبلغ ده في مصنع الطوب نفسه - لإنّه
مش مستعدّ يخاطر

\-

حضرتك ما تحاولش تبيع فكرة إنّ الصناعة مقتصرة على الكبار
دي هنا

هتاخد بلوكّ زيّ اللي بتصنّعه مصانع الطوب

\-

أصحاب مصانع الطوب همّا ناس عاديّين من ميت غمر عادي - مش من
مدينتي يعني

فمنين بتقول إنّ الصناعة في مصر مقتصرة على الكبار
فقط !!!

\-

الكبار بيتنافسوا على ذهب السودان دلوقتي - ما تحكّهاش
معاهم وتقول إنّ همّا سبب فشلك

\-

من جانب آخر - إنتا كبير أصلا - ومعاك الفلوس الكافية
للصناعة - بسّ انتا اللي غير مؤهّل

فيا إمّا تجتهد إنّك تتأهّل

يا إمّا تبطّل تحبط الناس في الفاضي

\-

[<u>\#التويوتّا_الجمل</u>](https://www.facebook.com/hashtag/%D8%A7%D9%84%D8%AA%D9%88%D9%8A%D9%88%D8%AA%D9%91%D8%A7_%D8%A7%D9%84%D8%AC%D9%85%D9%84?__eep__=6&__cft__%5b0%5d=AZVwYanZdI4OKzdenRDZ_EvAusaCkUsK2r1I-ndYYVdb3TbqufT3n7LYUZejQx-ztlmVoHZ1WwUoVLJRcbXxJWg9_8y0a36e_eiRdHbC4kp08MDurpI4mVIPdSe0Et5SJA_gGeQ_usmZeuohnRw--zvYb9SCuZbv3IWrgFs5xScK3LGKEUxxR84f1xHHlbb15EM&__tn__=*NK-R)
