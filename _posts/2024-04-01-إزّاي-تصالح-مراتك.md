---
layout: post
title: "إزّاي تصالح مراتك"
date:   2024-04-10T00:00:01+03:00
author: "mahmoud"
category: "مرزوقيات"
category: "الأسرة"
---


السلام عليكم  
قال رسول الله صلّي الله عليه وسلّم  
خيركم خيركم لأهله - وأنا خيركم لأهلي  
-  
من مقاييس الخيريّة دي في وجهة نظري  
هي سرعة مصالحة الزوجة  
-  
يعني لو حصل زعل بين زوج وزوجته  
كل ما الزوج يصالح زوجته اسرع  
كل ما يكون خير من غيره  
-  
مع اني قرات قبل كده  
ان المراة مؤهلة نفسيا اكتر انها هيا اللي تصالح  
لكني مش فاهم ازاي بصراحة  
-  
يا اما الدراسة غلط  
يا اما ستات اليومين دول اتغيروا عن الفطرة  
-  
الدراسة كانت بتقول ان المراة مؤهلة  
او عادي عندها انها تقول انا اسفة  
-  
لكن الرجل عنيد بطبعه ومكابر  
وممكن يطنّش يعني والدنيا تمشي معاه عادي  
-  
لكن انا شخصيا مش داخلة دماغي الفكرة دي  
-  
ع العموم  
وبعيدا عن الدراسات  
ارجع لحديث خيركم خيركم لأهله  
صالح انتا من باب الاجتهاد في الخيرية  
-  
هوا سباق اساسا اعلن عنه الرسول صلّي الله عليه
وسلّم  
سباق بين الرجال  
حصل الرسول صلّي الله عليه وسلّم فيه علي المركز
الاوّل  
خلاص ده مركز اتحسم  
لكن لسه فيه مراكز متاحة للمتسابقين  
-  
وقال رسول الله صلي الله عليه وسلّم ايضا  
ما اكرمهن الا كريم وما اهانهن الا لئيم  
وقال - استوصوا بالنساء خيرا فإنّهن عوان عندكم  
-  
اي كانهن اسيرات - بيان علي الضعف  
وان الرجل يتحكم في كل حياتها لديه  
-  
والرجل الحقيقي يكون رد فعله تجاه الضعيف هو
الشفقة  
وليس التجبّر  
-  
بل انه في الصعيد لو لعبت تحطيب مع احد  
فوقع خصمك علي الارض  
فلم يكن يجوز لك ان تضربه وهو في الارض  
-  
ولو عملت كده يبقي حق عرب  
لو واقف وضربته عادي - لكن لو واقع لا  
-  
فانا شايف ان الطبيعي - وباعتبار الست اضعف  
فاللي المفروض يبدا بالمصالحة هو الرجل  
-  
المصالحة ازاي بقي  
-  
الاول نحط قاعدة ان المصالحة يجب ان لا تتجاوز سواد
الليل  
لازم قبل ما الليلة تخلص تكونوا اتصالحتوا  
ما تباتوش علي خلاف  
-  
واساسا النوم علي زعل خطير جدا  
والست هتقوم من النوم تلاقي زرقان في جسمها  
الزرقان ده يا حبيبي هوا اعراض جلطة  
فاهم ؟  
-  
الزرقان ده هو تجمّع للدمّ في مناطق في جسمها نتيجة
للزعل  
وهو بوادر جلطة  
-  
انا والدتي الله يرحمها جالها شلل نصفي في زعلة  
استمرّ 3 شهور  
-  
لو انتا مش متخيل اسال حد قريبك دكتور  
فما تستقلش بموضوع المصالحة ده  
-  
نرجع للمصالحة نفسها  
بتكون ازّاي  
ابسط شكل من اشكال المصالحة  
هوا انك ما تعملش حاجة خالص  
احتضنها فقط وهيا اوتوماتيك هتعيط  
سيبها تعيط لحد ما تخلّص  
وخلاص  
-  
لو لقيتها بترفض المصالحة - ابعد  
يعني لو لقيتها أرنانة  
-  
تأرن دي جايه من وصف الخيل الصغيرة  
حين تجري وتصدر حركات عشوائية  
كما في قول الشاعر  
وقور - وريعان الصبا يستفزّها - فتأرن احيانا كما يأرن
المهر  
-  
المهم يعني  
لقيتها بتهلفط في الكلام او بتزعّق او رافضة انك تمسك
ايدها  
او او او  
الحل المثالي هو انك تبعد  
-  
لانك كراجل - كرامتك مش هتسمح بكده - فهتزعق اكتر  
وهنبقي جينا نكحلها عميناها - وزدنا الطين بلّة  
-  
علي رأي القذّافي لمّا عدّل علي مترجم الأمم المتّحدة  
Add salt to injury  
-  
فالحل هو انك في الحالة دي تبعد وابقي ارجع تاني لما
تهدي  
الكلام عموما وقت الغضب يا ريت نقلل منه  
لانه بيكون جارح جدّا  
-  
الست بيحصل لها اكتئاب كل شهر بسبب الدورة
الشهرية  
فاعمل حساب ان ده يكون سبب نرفزتها  
فتغافل  
-  
تسعة اعشار الأدب في التغافل  
-  
والست بيحصل لها اكتئاب اثناء الحمل  
-  
عمركش سمعت عن واحدة طلبت من جوزها الطلاق  
يقولوا لها ليه يا بنتي  
تقول مش عارفه - هوا كويس  
بس انا عاوزه اتطلق  
-  
ده اكتئاب حمل وش  
اسالني انا  
-  
من وسائل المصالحة بردو  
انك تعمل لها المشروب اللي بتحبه وتسيبه وتمشي  
تجنبا للكلام يعني  
لكن كده انتا مهدت بشكل كبير للمصالحة  
بعد شويه روح صالحها  
-  
غالبا هتلاقي المشروب برد وما شربتوش  
لو شربته يبقي ما عندهاش دمّ الصراحة  
-  
لكنها هتكون متقبلة للمصالحة بشكل افضل  
-  
من وسائل المصالحة بردو  
هيا انك تبعت ابنك او بنتك يصالح مامته  
دي مضمونة 100 %  
-  
الاهم بقي انها بتفيد الابن جدا  
انا كنت الابن اللي بيعمل كده في العيلة عندنا  
فده فادني اني بقيت اقدر اتعامل في المواقف دي
اساسا  
-  
ممكن ادخل خناقة بين ناس بيقطّعوا بعض  
وانا حاطط ايدي ورا ضهري ومبتسم زي العبيط  
واخد واحد علي جنب واهديه - الغريبة انه بيهدي  
انا متدرب علي كده من وانا في ابتدائي  
-  
وبردو ما فيش مانع انكوا تشركوا ابنائكوا في
افراحكم  
يعني مثلا تتفق مع بنتك انها تخبي هدية انتا جايبها
لزوجتك  
-  
ما انتا ممكن تخبيها انتا  
لكنك بتعلم البنت انها تكتم السر  
-  
وطبعا بتوصّل لبنتك بردو  
ان فيه علاقة صحية بينك وبين مامتها  
فنفسية البنت تبقي سليمة  
-  
بيني وبينك يا هاني ماشي مع واحدة اليومين دول  
كلام ف سرّك  
مراتي  
-  
والأبناء بتتقبل فكرة انكوا ممكن تتخانقوا عادي  
وبتتصالحوا  
زيّ ايّ اتنين مجانين  
-  
يعني يعيشوا معاكوا الموقفين  
-  
سيدي يا سيدي بقي لو عطيت بنتك امانة توصلها
لمامتها  
لسي شفايفي شايلة سلامك - شايلة أمارة حبّك ليّا  
-  
فممكن الابناء يبقوا مراسيل الحب بين الازواج  
ده صحي جدا ليهم - للابناء يعني  
-  
اخر حاجة في المصالحة بقي  
بس ده بيكون بعد الزعل بفترة  
هوا وقته لازم يبقي كده - بعد الزعل بفترة  
-  
اخر حاجة في المصالحة هيا الهدية  
تهادوا تحابّوا  
-  
يعني بعد اسبوع مثلا من الزعل وخلاص رقتوا  
تجيب هدية  
-  
هنا انتا وصلت فكرة انك من ساعتها ضميرك بيانبك  
وانك من ساعتها فاكر  
-  
ودي ليها معني تاني غير معني المصالحة نفسه  
وبتعمل عند الطرف التاني نوع من الاحراج  
-  
يعني بتبتدي تقلل من انها تزعلك  
لانها عارفة انك بتاخد الموضوع علي مدي طويل  
وبتفضل زعلان لانك زعلتها  
-  
فهيا مش هتحب تدخلك في المود ده لوقت طويل  
-  
وما تقوليش ما هيا هتستحلاها عشان اجيب ليها
هدايا  
هات انتا هدايا علي طول  
وهيا ما تحتاجش تفكر انها تستفزك عشان تجيب هدايا  
-  
ومش محتاج افكرك بالاسطوانة المشروخة  
بتاعة الهدية مش لازم تكون غالية  
انا شخصيا مش مقتنع بالهبل ده بس اعتبرني قلتهولك  
-  
الهدية كل ما تكون غالية كل ما يكون احسن  
سيبك من الاستهبال بتاع التليفزيون  
-  
النساء تحبّ الاحمرين  
الذهب والعطور  
-  
وبالمناسبة بردو  
الست بيفرق معاها الماديّات  
سيبك من هبل التليفزيون  
-  
الست تحب قوي انك تعزمها في مطعم غالي  
تجيب ليها هديّة غالية  
-  
انها تطلب تشتري حاجة غالية وانتا توافق  
بتقيس غلاوتك في قلوبنا - ولا بتتأكّد منّا  
-  
هما بيحبّوا الماديّات يا سيدي  
بس ما بيقولوش  
-  
ما تبقاش انتا بقي غبي  
وتصدقها لما تقول لك انها ما يفرقش معاها
الماديات  
-  
وما تبقاش شلحف وتروح تقول لها دانا لسه قاري
بوست  
بتاع واحد بيقول انكوا بتحبوا الماديّات  
بدل ما تهزّقك وتهزّقني معاك  
-  
اعرف الصحّ وخلّيه جوّاك  
-  
من المهم في المصالحة بردو  
انكوا بعد ما تتخانقوا وتتصالحوا تتكلموا عن ده قدام
اهاليكوا  
-  
بس مش من باب نكء الجروح  
نكء يعني زي ما يكون فيه خرّاج وبتفتحه -
يعععععععع  
-  
امال تتكلموا قدّام أهاليكوا ليه  
تتكلموا عشان توصلوا رسالة للاهل  
انكوا ناضجين بما فيه الكفاية  
انكوا تتخانقوا وتتصالحوا بعيدا عنهم  
-  
ده هيطمنهم ان بنتهم مع واحد عاقل مش هيزعلها  
ولو زعلها فده الطبيعي بتاع اتنين متجوزين  
وهوّا بيصالحها وهيّا تمام  
-  
وبناءا عليه هتعفي نفسك من مشورات منيلة بنيلة  
ممكن زوجتك تتلقاها من اهلها لو لقوها زعلانة  
-  
هما لما يعرفوا انكوا بتقدروا تسيطروا علي مشاكلكم
كده  
هيطلعوكوا من دماغهم اساسا ودي مصلحة كبيرة  
-  
يعني مثلا يوم الجمعة رحتوا العصر كلتوا بيتزا  
والمغرب رحت بيت حماك  
داخلين فاشخين ضبّكوا انتا ومراتك  
وتقوم قايل لحماك  
-  
كنت مزعلها يا سيدي  
وحلفت اعزمها علي بيتزا عشان اصالحها  
-  
ليه يا بنتي كنتوا زعلانين ليه  
-  
لا ما خلاص يا بابا ما فيش حاجة  
ده انا كنت باتدلّع عليه عشان كان نفسي في البيتزا  
-  
علي رأي سمير غانم - كهن السيّد محن - ههههههه  
يعني هيّا جات ع السيّد  
-  
كده تمام المشهد ده اوكي  
اقفل عليه بقي وافتح مشهد تاني في اي حاجة  
كورة مسرح مصر برنامج الجرايم بتاع قناة الصعيد اي
حاجة  
-  
طيب  
هوا مين اللي بيعمل مشاكل اصلا  
شوف يا سيدي  
-  
المشاكل دي اساسي  
الرسول صلّي الله عليه وسلّم طلّق السيدة حفصة وردّها
تاني  
-  
فانا جايبلك من الاخر  
الرسول - صلي الله عليه وسلم - طلّق  
-  
ففكرة انكوا تحصل بينكوا مشاكل ده عادي جدا  
المهم بقي مش المشكلة  
المهم التعامل مع المشكلة  
-  
باشا - انتا سالت سؤال وما جاوبتش  
مين السبب الاكبر في المشاكل  
-  
شوف يا سيدي  
السبب الاكبر في المشاكل في وجهة نظري هو الست  
لكن المهم مش المشاكل - المهم هو التعامل مع
المشاكل  
-  
انا حاسس اني لسه سامع نفس الجملة دي  
ايوه ما انا اللي لسه قايلها  
-  
مع ان الست غالبا هيا اللي هتعمل المشكلة  
الا ان الراجل هو المسؤول عن المشكلة دي  
-  
لان المهم هو التعامل مع المشكلة  
وده دور الزوج  
-  
الزوجة دورها تعمل المشكلة - عملتها - برافو  
تركن علي جنب  
هيا كده عملت دورها  
-  
ييجي دور الراجل بقي انه يحسن التعامل مع المشكلة
دي  
فلو المشكلة تفاقمت بشكل كبير  
انا اتكلم مع الراجل مش مع الست  
-  
لانه هوا المسؤول عن التعامل مع المشكلة مش الست  
هوا المسؤول عن احتواء المشكلة  
-  
عارف - انتا لو طلعت من دماغك ان السرسعة بتنرفز  
هتحل 90 % من مشاكلك  
-  
السرسعة هيا صوت الست وهيا بتزعق  
بتبقي عامله زي العرسة اللي حدّ دايس علي ديلها  
بيبقي صوتها مستفز  
-  
بغض النظر عن هيا بتقول ايه  
نغمة الصوت نفسها هيا اللي بتستفز الراجل  
-  
اعمل ايه يعني  
استحمل السرسعة  
سيبها لما تخلص  
-  
لما هتخلص هتعيط  
هوا كاتالوج يا فندم  
هما متبرمجين علي كده  
-  
هيّا هتعيط انتا هتصالحها  
-  
كات  
برافو يا أستاذ  
المشهد اللي بعده  
-  
اخيرا  
شويّة جدّ بقي  
-  
فهّم زوجتك انها غلط انها تستحلي الموضوع  
انك بتصالحها علي طول يعني  
-  
وتسوق فيها وتعمل مشاكل ع الصغيرة والكبيرة  
علي اساس انك كده كده هتصالحها  
-  
لو عملتوا كده هتيجي يوم وانتا هتنفجر  
-  
انا طول عمري بقول  
داء الحبّ السماح - ودواءه المصارحة  
-  
يعني ايه  
يعني اللي بيحب حد - وطول الوقت بيسامحه  
دي مشكلة كبيرة  
-  
لانه هييجي في يوم من الايام وهتصعب عليه نفسه
قوي  
ازاي انا طول الوقت بصالح كده  
والطرف التاني جبلّة ما بيحسّش  
-  
لكن لو كل ما تحصل مشكلة تتصارحوا  
تقول لها انا زعلان - او انا صالحتك بس انتي
غلطانة  
انا يهمني انك ما تزعليش بس يهمّني بردو انك تعرفي
غلطك  
-  
فسيطر علي الصمام ده  
فهّمها انها ما تسوقش فيها عشان ما توصلكش
للانفجار  
-  
مهم جدا بردو انك تفهمها انك بتصالحها عشان هيا
زعلانة  
مش عشان انتا غلطان  
-  
طبعا بفرض انها هيا فعلا اللي غلطانة  
لو انتا اللي غلطان حط جزمة ف بقّك واركن  
-  
واعمل كده مع ولادك بردو  
لو ابنك عيّط عشان عاوز يشتري حاجة هتضرّه  
طبطب عليه  
-  
طب هات يا بابا بقي الفلوس عشان اشتري الحاجة  
لا يا حبيبي  
-  
امال بتطبطب عليا ليه  
عشان انتا زعلان وبتعيط - انا مش عاوزك تزعل  
-  
طب هات الفلوس اجيب الحاجة طيّب  
لا  
-  
افصل بين الحاجتين دول  
-  
ايه جوّ الجدّ ده - هيا مالها نشفت كده ليه  
دانا كان شويه شويّه والفيس يبعتلي دباديب وقلوب
وورد  
دلوقتي احنا داخلين في سكّة علي مصطفي مشرّفة أو جمال
حمدان  
-  
ما تزعلش يا سيدي  
هسمّعك بيتين شعر بقي ينضّفوا ودانك  
قول آعمّ بخّ  
-  
أفاطم مهلا بعض هذا التدلّل - وإن كنت قد ازمعت صرمي
فأجملي  
بيغازل واحدة بيقول لها ( أزمعت صرمي )  
-  
وإن كنت قد ساءتك منّي خليقة - فسلّي ثيابي من ثيابك
تنسل  
أغرّك منّي انّ حبّك قاتلي - وأنّك مهما تأمري القلب
يفعل  
وما زرفت عيناك إلا لتضربي - بسهميك في أعشار قلب
معطّل
