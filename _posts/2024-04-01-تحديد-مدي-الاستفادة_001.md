---
layout: post
title: "تحديد مدي الاستفادة"
date:   2024-04-10T00:00:01+03:00
author: "Mahmoud Marzouk"
category: "مفاهيم حياتيّة"
---


السلام عليكم  
من أعظم الملكات اللي ممكن ربّنا ينعم عليك بيها  
هي ملكة "تحديد مدي الاستفادة"  
-  
بمعني  
بتفتح كتاب  
بعد عشر صفحات بتقفل الكتاب  
وتقرّر ما تكمّلوش  
-  
بتفتح كتاب تاني  
بعد عشر صفحات بتقرّر تقرأ العناوين في باقي
الكتاب  
وما تقرأش الفقرات اللي تحت العناوين  
-  
بتفتح كتاب تالت  
بتقرّر تقرأ الكتاب بدون الحواشي اللي تحت  
-  
بتفتح كتاب رابع  
بتقرّر تقرأ الكتاب بالحواشي  
-  
بتفتح كتاب خامس  
بتقرّر تعمل له ملخّص  
-  
بتفتح كتاب سادس  
بتقرّر تحفظه  
-  
دي ملكة مش موجودة عند ناس كتير  
أو بتعبير أدقّ هي موجودة عند قلّة قليلة نادرة من
البشر  
لكن معظم البشر بتقرأ وخلاص  
أو بتشوف فيدوهات وخلاص  
والهدف الأساسي عندها هو التسلية مش الاستفادة  
-  
فيه حدّ ممكن يتعامل مع شخص معيّن  
ويكتشف بعد 5 سنين إنّه كان مخدوع فيه  
يا سلام !!!  
وبقالك 5 سنين مخدوع وعادي ؟!  
-  
بتشوف فيديو لشخص  
يفضل ساحبك وراه بالمؤثّرات البصريّة والمونتاج  
وتخلّص وإنتا مبسوط  
وترجع تشوف الفيديوهات بتاعته تاني  
وتالت  
ورابع  
-  
وأسألك  
الراجل ده بيتكلّم عن إيه ؟  
تقول لي دي فيديوهاته حلوة قوي  
-  
طيّب آخر فيديو ليه كان بيتكلّم عن إيه ؟  
عن التاريخ  
-  
أيّ تاريخ ؟  
التاريخ عموما  
آه آه - الحرب العالميّة الثانية  
-  
طيّب الحرب دي خلصت إمتي ؟  
مش فاكر  
طيّب روسيا طلعت كسبانة ولا خسرانة ؟  
مش عارف  
-  
طيّب إيه نتائج الحرب دي  
اللي أثرها لسّه مستمرّ لحدّ دلوقتي ؟  
إيه ده - وهيّا هيبقي ليها نتائج مستمرّة لحدّ دلوقتي
؟!  
-  
مش إنتا بتقول شفت فيديو عن الحرب العالميّة الثانية
؟  
أيوه  
ده فيديو خطير  
جايب كلّ حاجة  
-  
طيّب استفدت منّه إيه ؟!  
تسمع صوت صرصور الحقل  
-  
طبعا هنا الموضوع يبتدي ينقسم لحاجتين  
دور مقدّم المعلومة  
ودور متلقّي المعلومة  
-  
وأنا في موضوعي ده  
بكلّمك عنّك إنتا كمتلقّي للمعلومة  
وعاوز أعلّمك إزّاي تقيّمها  
-  
وده مش هيحصل إلا من خلال إننا نستعرض أساسا  
أنواع مقدّمي المعلومات  
بحيث لمّا تقرأ لحدّ بعد كده أو تشوف فيدوهات لحدّ  
تقدر تحطّه علي ميزان "تحديد مدي الاستفادة"  
-  
وأنواع مقدّمي المعلومات هي كالآتي  
-  
النوع الأوّل من مقدّمي المعلومات  
وهو مقدّم المعلومات القيّمة غير المهتمّ بالشكل  
وده شخص بيكون عنده معلومات قيّمة جدّا  
لكنّه بيكتفي بتقديمها في إطار باهت  
لا مونتاج ولا مؤثّرات ولا ولا  
وده ممكن ينفر المتلقّي  
-  
لكن العيب هنا بيكون مقسوم بنسبة 5 % علي مقدّم
المعلومة  
و 95 % علي المتلقّي  
لأنّ المتلقّي لازم يكون يقدر يقيّم المعلومة  
ولو لقي المعلومة قيّمة يبقي لازم يصبر علي مقدّمها  
-  
بل إنّه بعض العلماء كان بيتعمّد يؤذي طلبة العلم
بتوعه  
في بداية التحاقهم بمجالسه  
-  
يتفتف عليهم مثلا وهوّا بيتكلّم  
او يكلّفهم بمهام شاقّة  
انسخ الكتاب ده عشر مرّات مثلا  
-  
وهنا العالم بيختبر مين من تلامذته هيكمّل معاه  
لأنّ ده اللي هيحمّله الأمانة بعد كده  
-  
أمّا اللي هينفر ويطفش  
يبقي إحنا استفدنا استفادة عظيمة جدّا  
ألا وهي إنّ طالب العلم المتدلّع ده غار في داهية  
بدلا من أن تحمّله بالعلم فيلقي به في مقالب
الزبالة  
أو يتحوّل لعالم مفسد  
-  
النوع الثاني من مقدّمي المعلومات  
مقدّم المعلومات القيّمة غير المرتّب  
وده حدّ بيكون طول عمره شغّال تكنيكال  
بيبيع ويشتري  
بيصنّع  
بيدير  
-  
لكنّه لم يتعرّض لوظيفة المعلّم  
وفي نفس الوقت بيكون عنده حبّ نشر الخير  
-  
فهنا بتلاقي واحد عامل زيّ الفيضان  
خير وفير  
لكنّه هادر  
وفي المجمل غير مفيد  
وسهل جدّا إنّه يتشتت  
-  
لكنّه طول ما هوّا بيتكلّم - حتّي ولو بشكل مشتّت  
هتلاقي نفسك بتستفيد منّه  
-  
طيّب والحلّ ؟  
الحلّ مع ده هوّا إنّه يكون معاه محاور فاهم  
ده السدّ اللي هينظّم الفيضان  
-  
المحاور ده هوّا إنتا شخصيّا  
يعني ما تسيبوش يتكلّم وخلاص  
إنتا ارسم طريق للأسئلة  
واسأله السؤال تلو الآخر بترتيب  
كده هتطلع منّه بأقصي استفادة  
-  
بالمناسبة  
لو كان المتحدّث فاهم ومرتّب  
فغلط إنّك تسأله  
لأنّك هتشتته  
-  
وغلط إنّه يسمح لك بالأسئلة  
لانّها هتشتته  
اللي زيّ ده تسمعه وإنتا ساكت  
لو هتتقمص اتفلق  
-  
النوع الثالث من مقدّمي المعلومات  
مقدّم المعلومات القيّمة - الأخرس  
وده حدّ بيكون عنده معلومات قيّمة جدّا  
لكنّه للأسف ما بيقدرش يتكلّم  
ما بيقدرش يكتب  
-  
وده تبوسه وتحطّه جنب الحيطة  
وما تزعلش منّه  
وما تظنّش إنّه بخيل بالمعلومة  
-  
لو حاولت تسأله فلا تثقل عليه  
اسأله سؤال واحد وخلاص  
لكن ما تثقلش عليه  
لأنّه مش هيعرف يتكلّم  
-  
النوع الرابع من مقدّمي المعلومات  
مقدّم المعلومات بطريقة "شوّق ولا تدوّق"  
show tell show  
-  
وده حدّ ذكي جدّا  
وعارف قيمة المعلومات بتاعته  
خصوصا إذا كانت من نوع المعلومات  
اللي بيتترجم لفلوس  
-  
وده بتلاقيه بيرمي في وسط الكلام  
دلائل علي إنّه عنده معلومات حقيقيّة  
لكنّه هياخدك لحدّ البحر  
ويسقيك بقّ ميّه واحد  
ويرجّعك عطشان  
-  
عاوز تشرب قهوة  
ادفع الحساب  
-  
واللي زيّ ده بينقسم لنوعين  
واحد فعلا عنده معلومات  
لكنّه بيسوّق ليها  
وبيعتبر المجّاني دعاية لأبو فلوس  
-  
وواحد نصّاب  
ما عندوش غير المعلومات اللي بيسوّق بيها فقط  
يعني ما عندوش أكتر من البقّ اللي قدّمهولك  
-  
طيّب تعرفهم إزّاي ؟  
تعرفهم بالدفع علي أجزاء  
يعني ما تدفعش له تمن 100 معلومة قبل ما تاخدهم  
هوّا عطاك معلومة واحدة مجّانيّة  
وأوحي إليك إنّه عنده 100 معلومة تانيين  
لكن عشان تاخدهم لازم تدفع  
-  
ما تروحش تدفع تمن 100 معلومة  
ادفع تمن 10 فقط  
وخدهم  
-  
إذا أعطاهم لك ولقيتهم ذوي قيمة  
ادفع تمن 10 تانيين وخدهم  
وهكذا  
-  
لكن ممكن تكتشف بعد دفع تمن أول عشر معلومات  
إنّه ما كانش عنده إلا المعلومة المجّانيّة  
اللي قالها لك في الأوّل  
كده يبقي نصّاب  
ساعتها افضحه عشان غيرك يحذر منّه  
-  
الشخص اللي زيّ ده  
سواء عنده معلومات حقيقيّة أو نصّاب  
هتلاقي مواصفاته كالآتي  
-  
لبق جدّا  
-  
شيك جدّا  
-  
عنده معارف كتير جدّا  
وطول الوقت بيتلكّك يجيب سيرتهم في وسط الكلام  
اللي هوّا كنت امبارح مع عادل  
وفضل ساحلني وراه في الشغل لنصّ الليل  
-  
عادل مين ؟  
عادل إمام يا عمّ  
صحوبيّته جايّه عليّا بخسارة  
-  
تعالي يا ذينب شوفي ابنك اللي عاوز يتجوّز سعاد
حسني  
ما هو الواد يتحبّ يا رمضان  
ههههه  
-  
هتلاقيه دايما بيذكر اختصارات  
يعني يقول لك  
كنّا بنركّب كاميرات مراقبة في جهة سياديّة  
بس دول شغّالين بمنظومة  
a7-ashb/shbd-a3  
-  
وإيه المنظومة دي يا خال  
لاااااا  
دي حاجات لو عرفتوها تبقوا عمد  
ومش هيشرح لك الاختصارات دي معناها ايه  
-  
ولو شرح هيشرحها لك بقرف  
اللي هوّا يعني لسان حاله بيقول  
معقول لسّه فيه ناس مش عارفة إنّ  
abc  
يعني  
automated baby car  
وقام مقموص يا خال  
-  
فالنوع اللي زيّ ده احذر منّه  
مش بقول لك قاطعه  
لكن عامله بحذر  
يعني الدفع علي قدّ الفائدة  
-  
امّا لو اكتشفت انّه مدّع  
فافضحه لحماية الآخرين منه  
-  
النوع الخامس من مقدّمي المعلومات  
مقدّم المعلومات الأراجوز  
وهنا نبتدي ننتقل للشريحة التانية من مقدّمي
المعلومات  
اللي تحت خطّ صفر الفائدة  
ألا وهم المفلسون  
-  
والمفلس ده هيسيطر عليك إزّاي ؟  
هوّا ما عندوش مضمون  
يبقي التركيز بيروح كلّه علي الشكل  
-  
فيديوهات سريعة  
المونتاج بيشيل الفواصل اللي بين الجمل  
مؤثّرات صوتيّة وبصريّة بالعبيط  
نكت وقفشات  
اسقاطات - وأحيانا إسقاطات جنسيّة  
رخص يعني  
-  
المهمّ إنّك تفتح الفيديو  
وتفضل فاتح بقّك طول الفيديو  
لحدّ ما الفيديو يخلص  
تحسّ بنشوة  
-  
وبعدين ؟  
ولا قبلين  
تدوّر علي فيديو تاني  
يعطيك جرعة مخدّر تانية  
وهكذا  
-  
لكن كاستفادة  
صفر  
-  
السؤال الأهمّ في هذا الموضوع هو  
إزّاي تبقي عندي الملكة اللي بدأنا الحديث عنها  
ألا وهي ملكة "تقييم مدي الاستفادة"  
-  
ببساطة يا سيدي اعمل الآتي  
بعد ما الفيديو أو المقال يخلص  
اقفل عينك  
واسأل نفسك  
الفيديو ده أو المقال ده كان فيه كام معلومة ؟  
وقارن عدد المعلومات دي بطول الفيديو أو المقال  
-  
يعني مثلا هنفترض إنّه كلّ 3 دقايق بمعلومة  
وكلّ 10 سطور بمعلومة  
-  
فلو شفت فيديو 10 دقايق لقيت فيه معلومتين فقط  
يبقي فيديو استهلاكي فارغ  
-  
ولو قرات مقال 30 سطر وطلعت منّه بمعلومة واحدة  
يبقي مقال فارغ للتسلية فقط  
-  
طيّب  
ده الجزء الأوّل وكان بيقيّم الفيديو نفسه أو المقال
نفسه  
السؤال التاني هو  
إنتا حفظت كام معلومة  
من المعلومات اللي في الفيديو أاو المقال ده ؟  
-  
هنا بقي بنقيّم مدي وصول المعلومة  
مش عدد المعلومات  
-  
المفروض ع الأقلّ تكون حفظت نصّ المعلومات  
بمعني  
مقال 100 سطر  
المفروض يكون فيه 10 معلومات  
تمام  
-  
إنتا بقي حاليا حفظت كام معلومة من ال 10 ؟  
3 مثلا  
-  
يبقي هنا العيب علي حدّ من الاتنين  
إمّا مقدّم المعلومة قالها بسرعة  
بدون تكرار أو شرح  
-  
همّا بيخافوا يكرّروا أو يشرحوا  
بسبب التعليقات المتواصلة بتاعة  
الفيديو طويل !!!  
المقال طويل !!!  
-  
والتعليقات دي أنا شخصيّا بارميها في الزبالة  
ولو اتكرّرت باعمل بلوك لأصحابها ع الفيس  
أو إخفاء علي اليوتيوب  
-  
وإنتا لو لسّه بتقرأ لحدّ دلوقتي  
يبقي أنا عندي حقّ  
المقال طويل  
بسّ أنا ناجح في إنّي أخلّيك تواصل قراءته  
يبقي أنا تمام  
قيّمني علي مدي الاستفادة  
مش علي مدي التسلية  
عاوز تتسلّي روح لحدّ غيري - وهم كثر  
أنا مش أراجوز جاي أسلّيك  
-  
يبقي زيّ ما قلنا  
إنتا حفظت 3 معلومات من 10  
يبقي إمّا مقدّم المعلومة  
لم يعطها الكمّ الكافي من التكرار أو الشرح  
-  
والتكرار ضروريّ زيّ الشرح  
بسّ بشرط يكون تكرار لنفس المعلومة  
بصيغ مختلفة ومن زوايا متفرّقة  
-  
وممكن مقدّم المعلومة يكون مش مرتّبها  
ودي بردو تصعّب علي المتلقّي  
إنّه يقدر يستذكر المعلومات  
-  
طيّب بفرض إنّ مقدّم المعلومة شرحها بالتفصيل المملّ  
وعاد وزاد فيها  
يبقي العيب فين ؟  
العيب هيبقي عند المتلقّي  
-  
هيكون مين يعني ؟  
ما هيّا المنظومة كلّها مكوّنة من اتنين  
مقدّم المعلومة والمتلقّي  
-  
فالمتلقّي هنا واجبه إنّه يعيد الفيديو أو المقال  
ودي حاجة غائبة عند معظم الناس  
-  
زيّ ما مقدّم المعلومة لازم يكرّرها من زوايا مختلفة  
لازم القارئ يرجع يقرأها أكتر من مرّة  
-  
أخيرا  
خد معاك الميزان ده لأيّ عمل  
وإنتا بتقرأ مقال  
أو بتشوف فيديو  
حطّ قدّامك كفّتين  
كفّة الاستفادة وكفّة التسلية  
كلّ معلومة مفيدة حطّها في كفّة الاستفادة  
كلّ نكتة أو قفشة أو مؤثّر حطّهم في كفّة التسلية  
-  
المفروض عشان أنا شخصيّأ  
أقول علي عمل إنّه مفيد  
المفروض الكفّتين يكونوا بنسبة  
90 % إفادة مقابل 10 % تسلية  
-  
والتسلية لا تقلّ عن 5 %  
وإلا يبقي عمل جافّ  
-  
ممكن النسب تختلف من واحد لواحد  
حسب درجة جدّيته  
-  
يعني ممكن عمل للأطفال  
يكون ممتاز لو قدّم نسبة إفادة 50 %  
-  
عمل مقدّم لشباب  
يكون ممتاز لو نسبة الإفادة فيه 75 %  
-  
لكن بالنسبة لحدّ بيبحث بجدّية  
وعاوز يستفيد فعلا  
فأنا أنصحه بألا يقبل عمل  
نسبة الإفادة فيه أقلّ من 90 %  
وأنصحه أيضا أن يصبر علي الأعمال الجافّة  
التي تصل نسبة الإفادة فيها لأكثر من 95 %
