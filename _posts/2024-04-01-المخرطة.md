---
layout: post
title: "المخرطة"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


المخرطة دي ممكن تسمّيها الماكينة حمّالة القسيّة

أيّ حاجة يا عيني بيسمّوها مخرطة

الفريزة بيسمّوها مخرطة

والمكشطة بيسمّوها مخرطة

ده حتّي يا راجل مخرطة الملوخيّة بيسمّوها مخرطة




لا مش كده وبسّ

دول بيسمّوا الورشة نفسها مخرطة

يعني يقول لك أنا رايح المخرطة

تفهم إنّه رايح ورشة تشغيل المعادن

ويكأنّها مطبعة مثلا




لأو بيقولوا علي كلّ أعمال تشغيل المعادن خراطة

يعني التفريز والثقب وخلافه كلّه بيقولوا عليه خراطة




ليه كده يا اخواننا

دي المخرطة دي ماكينة بنت ناس قوي

غيرش بسّ إحنا اللي مش مقدّرين قيمتها




ده الأجانب من كتر تقديرهم ليها

عاطيينها لوحدها اسمين

Turning Machine

و

Lathe




ولو عملوا مخرطة خاصّة بيعطوها اسم خاصّ

زيّ مثلا ال

Swiss Lathe

المخرطة السويسريّة

ودي خاصّة للأعمال الدقيقة والصغيرة والتكراريّة




الجماعة الخواجات هاريين المخرطة أسماء

لأنّها تستاهل

تستاهل تاخد اسم واتنين وتلاتة وتتدلّع زيّ ما هيّا
عاوزة

نيجي إحنا نستكتر عليها تاخد لوحدها اسم واحد فقط




دي المخرطة يا أخواننا

سيّدة ماكينات الورش

هوّا فيه أحلي من الخراطة

ده إحنا لمّا بنشوف بنت احلوّت

بنقول الخرّاط خرطها

وأحيانا نقول اتقلوظت

وهي تسمية خاطئة طبعا




القلاووظ بيبقي عدل

لكن المخرطة ممكن تعمل أيّ حاجة

خراطة خارجيّة وداخليّة ووجهيّة ( قورة )

ومسلوب وقلاووظ خارجيّ وداخليّ

وثقب وترترة وبروفايلات




لكن عموما إحنا عندنا مجموعة من الماكينات

بنسمّيها ماكينات الورش

مع إنّ أيّ ماكينة ممكن تبقي في ورشة

لكن ده مصطلح بيننا




لمّا نقول ماكينات ورش

بنبقي فاهمين إنّنا نقصد ماكينات معيّنة

الماكينات دي هي الماكينات الأكثر عموميّة ومرونة




كلمة مرونة نقصد بيها

إنّ المهندس والفنّيّ

يقدروا يوزّعوا المهامّ علي الماكينات دي

بشكل تباديل وتوافيق

فيطلّعوا من الورشة البسيطة خالص دي

عدد لا نهائيّ من المنتجات




لدرجة إنّ الخواجات بردو ومن فهمهم للنقطة دي

بقوا بيسمّوا الماكينات دي عدد

يعني بيسمّوها بالانجليزيّ

Machine Tools

ويكأنّها ومن مرونتها

بقت كأنّها عدد في إيد المهندس والفنّيّ




الماكينات دي مهما ظهر من ماكينات مبرمجة

CNC

هتظلّ ذات قيمة كبيرة جدّا




ولو لقيت مهندس إنتاج

بيهرب من أيّ مزنق تصنيع منتج ما

لأنّه يصنّع الحاجة علي مكن السي إنّ سي

اعرف إنّه مش فاهم إمكانيّات المكن التقليديّ




واعرف إنّه مش مدرك الجانب الاقتصاديّ للتصنيع

التصنيع مش مجرّد إنّك نفّذت المهمّة وصنّعت المنتج

لكن بيتّاخد في الحسبان كمان

يا تري المنتج ده إنتا كلّفته كام لغاية ما اتصنّع




المكن التقليديّ ده صنّع غوّاصات وحاملات طائرات

فالعيب فيكم يا ف حبايبكم




وعلي رأس ماكينات الورش التقليديّة هذه

تأتي الماكينات الرئيسيّة السبعة وهي :-




1 - المخرطة

ويلحق بها ماكينة الخراطة الداخليّة أو البورينج

لأنّها عمليّا مخرطة بردو




2 - المكشطة

بنوعيها العربة والتمساحة

ويلحق بها المكشطة الرأسيّة أو النقّارة أو الستوكّ




ولو عاوز تكتبها بالقاف بدل الكاف ما فيش مشكلة

أنا بفضّل أكتبها بالكاف

لأنّه في القرآن الكريم قوله تعالي

وإذا السماء كشطت

مكتوبة بالكاف




لكن ممكن تكتبها بالقاف عادي

وهيّا في المعاجم موجودة بالطريقتين

مكشطة ومقشطة




زيّ ما إنتا تقدر تقول رمّان بلي

باعتبار البلي مرصوص جوّاه زيّ حبّات الرمّان

ورولمان بلي

علي أساس كلمة رولينج بمعني التدحرج

والاتنين صحّ عادي




3 - المثقاب

بأنواعه التزجة والشجرة والدفّة




4 - الفريزة

بأنواعها السكّينة والإندميلّ




5 - ماكينة التجليخ

بانواعها السطحيّ والاسطوانيّ الداخليّ والخارجيّ




6 - المنشار الكهربيّ




7 - المكبس




الماكينات دي لوحدها

كانت كافية للعالم سنة 1930 و 1940

إنّهم يصنّعوا ترسانة الأسلحة

اللي دخلوا بيها الحرب العالميّة الثانية

واللي اتفرض بيها عزّ العزيز وذلّ الذليل النهارده

الماكينات دي محترمة ولازم تاخد حقّها




ع العموم دي سلسلة فيديوهات عن طرق التصنيع

20 فيديو

عملتها سنة 2016

وبعدين جمّعتها في فيديو واحد

علي قناة المحاضرات الخاصّة بي




[<u>https://www.youtube.com/watch?v=qMWnM-6lV44...</u>](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3DqMWnM-6lV44%26list%3DPLnr96IOL9G2L03mcaKfyuL-p9Ebu5RyJG%26index%3D4%26fbclid%3DIwAR2ObgyY_AbOeS4A4GqonZil7UVliflO2qsHza7H-30IHJ72GYTX8cUP2b0&h=AT1AZMJA-xhbCAyOQPqVzq8NrRUDRAsMFM_E92-PSmnFTGy7jjecxAyZCaRDlyyzWzGL3clZN2bYJsScERRd9mrIQQhsSYD6ZS2n4p4fl8LNbuRNRUY35m77esd3vL3Csds&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




بالمناسبة الفيديوهات دي هي فاتحة الخير عليّا

وهيّا اللي بسببها جات لي عشرات الطلبات

بداية من سنة 2016

لشراء ماكينات وإنشاء مصانع




فضلت مستكبر الموضوع سنتين

وبعدين قلت وإيه المانع ؟!

وعملت المكتب سنة 2018

لتلبية الطلبات اللي فضلت ارفضها لمدّة سنتين

وكان سببها السلسلة دي




ودي سلسلة فيديوهات تانية عن مهارات الورش

65 فيديو

وبردو مجمّعين في فيديو واحد علي قناة المحاضرات




[<u>https://www.youtube.com/watch?v=tymrHXTG-3g...</u>](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3DtymrHXTG-3g%26list%3DPLnr96IOL9G2L03mcaKfyuL-p9Ebu5RyJG%26index%3D5%26fbclid%3DIwAR3X1-Xsq2YAMDMLcSMdyGaHLsdN38V2KEakroXaZ-LCcmJn92bcEOM-R0I&h=AT1t7Y6Mpw5N1Dd45PzmyajG92jt6d5D-yjfE6NJSKZz1ZXrPOmrqeQizMDFQBqvJqUrpsphGTh9UecnD4FoUF1wCTATyJSVhNagpmdJDCz8EeIgyEZTKxmpFADWJU5_uEc&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




تقدر تقول إنّ سلسلة شرح طرق التصنيع

باتكلّم فيها كمهندس

وسلسلة مهارات الورش باتكلّم فيها كفنّيّ




وكلّ سلسلة من دول

تقدر تعتبر فيها خبرة تناظر وجودك في الورش

لمدّة سنة كاملة




وده فيديو عن تصميم غراب ذيل المخرطة

شرحته أيّام ما كنت باعطي كورسات

في الإنتاج الحربيّ

في بداية الفيديو كلام عامّ مفيد لأيّ حدّ

حتّي لو مش مصمّم أو فنّيّ




[<u>https://www.youtube.com/watch?v=YLS-cHTeEB8...</u>](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3DYLS-cHTeEB8%26list%3DPLnr96IOL9G2IFlC2kk-rT16_BQFaIQbi3%26index%3D3%26fbclid%3DIwAR2x9q8vALOVQ3S51H4iYrz_g3IO50CX2_IYhWy9NNl43ldKZUB5oWOOpbY&h=AT0neGF7S2HPA_nMbROlOISbfX7Q_T7HdO3zHZObV_8JGAaSrXvA351jOpAImAHqJe45iqsWmkHDU-Su8r-j2uFI5oxILoZ_WmxhhEK5_6suLRxhGlOzDqk6k-Ksp0_cNZ8&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




وده فيديو تصميم صندوق تروس مخرطة 8 سرعات

لكن كنت عامله بالإنجليزيّ

طلعت في دماغي فترة أعمل فيديوهات بالإنجليزيّ

بسّ ما كمّلتش




[<u>https://www.youtube.com/watch?v=2AwpAVL0dY4...</u>](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3D2AwpAVL0dY4%26list%3DPLnr96IOL9G2IFlC2kk-rT16_BQFaIQbi3%26index%3D15%26fbclid%3DIwAR2XD3wZgpsoKJrJfvNKHL2mx6yyd0s3Gb4olFD4kt8uUvwgkAeybiOWMqA&h=AT3f0wf0L-z1rxAXihhzeAywSmEi4hE00NHHKQk_gNSDFC04gPwQPTQMGx1qRtqCt-Y6yX8RXItKjCePHZSwEd5hCEqi-PhsdNy26A8XfZUIPiH2co7in7RVFQ6Fr-bl-VE&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




وده فيديو عن التروس عموما

هتلاقوا في وسطه فيديو عن تصميم صندوق تروس بالعربي




[<u>https://www.youtube.com/watch?v=KRE6286tiSU...</u>](https://l.facebook.com/l.php?u=https%3A%2F%2Fwww.youtube.com%2Fwatch%3Fv%3DKRE6286tiSU%26list%3DPLnr96IOL9G2L03mcaKfyuL-p9Ebu5RyJG%26index%3D10%26fbclid%3DIwAR0hbjS1HfCivUcSI_TrrCiZTY83QWVD7AWj9QWWkKeIrsn0-DDgwAkFR7k&h=AT1MmzZB3_H821XTL3H_WJ-9faEt_MOvSe5z-u1MYTHYldG-4vIeGhK5Qvo33brJPrdlPFk7RRdyScYA7yO29-3YMFTh8DO9-3SSD987zWi16T7Atpt3Wym8erDZ9aUXg6g&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




وده كاتالوج المخرطة المصانع موديل 162

من إنتاج مصنع 99 الحربيّ




[<u>https://drive.google.com/.../1oQPCCOdosZrw.../view...</u>](https://l.facebook.com/l.php?u=https%3A%2F%2Fdrive.google.com%2Ffile%2Fd%2F1oQPCCOdosZrw_BVgTxVf9pnu0qwBsfRI%2Fview%3Fusp%3Dsharing%26fbclid%3DIwAR3DRUW_Q6uajtmU0f4nng2UzsZT1tKWCb7AyVFzpWtwgsVmIdZY5YeJZ6s&h=AT26APMvPcFMpCa4IMbkwc7Ko2xaQdTqPgOBAgQYuwYBmdeHgzCCW4qP1iQINM3B3oE8lKrHF75MRLzMqKyUh9Qv9npNBkBCj_Vj0FTI1CAxpuDC7OeWooitgjnOZOzNdxs&__tn__=-UK-R&c%5b0%5d=AT2PRo-mvkx0YlDqHTSbtdsAVmS0px7YN3rEBZlCHkamOkxf0wnZle0WMxdbeS-K8jamkj_yBYiKLeFd7N3yD4fyDd68p-KvJE_diTHdsCf1JBH0F1oheu2H_LVgpJ0PYvBqPSzXnq_Jcf8G31GIlIY_ByArwJ9ftw0jSZfh3i5iQrzyrZ0btNDjjY64NPYjT4aflhiv2OfZCw)




وبالتوفيق للجميع

اللهمّ آمين
