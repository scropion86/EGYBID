---
layout: post
title: "الفلوس بين الزوج والزوجة.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
[<u>\#الفلوس_بين_الزوج_والزوجة</u>](https://www.facebook.com/hashtag/%D8%A7%D9%84%D9%81%D9%84%D9%88%D8%B3_%D8%A8%D9%8A%D9%86_%D8%A7%D9%84%D8%B2%D9%88%D8%AC_%D9%88%D8%A7%D9%84%D8%B2%D9%88%D8%AC%D8%A9?__eep__=6&__cft__%5b0%5d=AZWJHuhK0eAxKBOKfxjamnxrqIcZ-BxBsUTYwPIqWAkmQD-bv4Nylbzoetd4tcxNCKeQoUIdtLVOo1jQphzPpnHZVl5Az_OWaxm-PRskHzt5bU_cIk4Y9O9tnq-l1f6lYx1CCqx9VvlET7V2HSdAQNlHRAV-cy-ryS7Lzx4Q5Sgi_0P3jWbWhZ3enHZCc31zf6MLkvzlR03nw1WNvvhSthGR&__tn__=*NK-R)

\-

بصراحة ما كنتش عارف اكتب البوست ده على صفحة المكتب
باعتباره من ضمن البيزنس

ولّا على صفحة مرزوقيّات باعتباره من العلاقات
الاجتماعيّة

\-

لكن قلت انشره على صفحة المكتب - لإنّه لو الزوج ما عندوش
بيزنس فمش هيكون فيه مساحة لفتح الموضوع ده أصلا - هيبقى موظّف مثلا فما فيش
فلوس يختلفوا عليها

\-

بداية الكلام في موضوع الفلوس ده هو الذمم الماليّة

\-

الزوجة ليها ذمّتين ماليّتين أصليّتين - يضاف عليهم ذمّة تالتة
لو اشتغلت

\-

الذمّة الأولى للزوجة هو ميراثها

\-

فده حقّها كاملا - لا من حقّ اخوها مثلا يمنعه عنها - ولا من
حقّه حتّى يجبرها على شكله

\-

يعني - لو أبوك ساب أرض وفلوس - فمش من حقّك تقول الأرض ليّا
والفلوس ليكي

\-

لأ - الميراث يوزّع كما أمر الله سبحانه وتعالى

لو هيّا تراضت تاخد الفلوس وتسيب الأرض - يبقى بمزاجها -
لكن لا يفرض عليها

\-

أبوك ساب محلّ - فما تقولش - أعطيها حقّها فلوس وآخد
المحلّ

لأ - هيّا اللي تقول - لو عاوزة تحافظ على نسبتها في المحلّ
فده حقّها

\-

والمحلّ يتحسب فيه قيمة الاسم التجاريّ

\-

وما تقولش - أنا اللي كنت باشتغل مع ابويا في المحلّ - وانا
اللي كبّرته

كلّ اللي حصل في حياة أبوك منسوب لأبوك - لأبوك لوحده - مش
ليك

\-

لو انتا شايف إنّ شغلك مع ابوك يعطيك حقّ في المحلّ - إطلب من
أبوك يحوّلك لشريك

\-

ما تقدرش تقول كده - يبقى تحطّ جزمة في بقّك وتعرف إنّ مال
أبوك هو مال أبوك لوحده - لمّا يموت - يتورّث باعتباره من كسب أبوك
لوحده

\-

وهيّا هتاخد الأرض تعمل بيها إيه - هتزرعها ؟!

وانتا مال أمّك

\-

ده حقّها - والحقوق مش محتاجة مبرّرات

هوّا انا لو عندي أرض انتا من حقّك تقول لي ما بتزرعهاش
ليه - وانتا مال أمّك

\-

لأ ويقول لك أنا لو عطيتها الأرض مش هتعرف تزرعها

يا حنيّن - صعبانة عليك إنّها مش هتعرف تزرعها

\-

بالمناسبة - الحقّ في الميراث بينشأ بموت المورّث - مش
بالتوزيع

\-

يعني إيه

يعني لو أبوك مات - فخلاص الحقّ بقى حقّ أختك أمام ربّنا
سبحانه وتعالى

فانتا لو ما سلّمتهوش ليها - فانتا كده مغتصب لحقّها
أصلا

\-

هيّا لمّا تقول لك إعطيني ورثي - مش بتطلب إنّك تصنع لها حقّ -
الحقّ خلاص اتصنع بموت المورّث - مش بيوم ما وزّعتوا الورث

فعدم تسليمها حقّها هو اغتصاب لهذا الحقّ اللي بقى أصيل من
يوم موت المورّث أصلا

\-

دي الذمّة الأولى

\-

الذمّة التانية للزوجة هو مهرها من زوجها

والمهر هو تطييب خاطر للزوجة مقابل الزواج - وإظهار للمحبّة
من الزوج لزوجته

وده بقى عندنا فيه تخاريف للصبح

\-

من التخاريف دي إنّهم يعتبروا المهر هدفه تجهيز المنزل -
فأبو العروسة ياخد المهر يشتري بيه عفش !!

\-

المهر هو هديّة للزوجة - ملك خاصّ ليها

لو هيّا عاوزة تشتري منّه لنفسها هدوم مثلا - براحتها - لكن
الأصل إنّ ده حقّ خالص ليها - ما حدّش ياخد منّه حاجة

\-

تكتمل الخرافة دي بإنّهم لمّا يشتروا العفش بالمهر - يقوموا
كاتبين قايمة تقول إنّ العفش ده ملك الزوجة - باعتباره جاي من مهرها -
ماشي

لا ما انا لسّه هابهرك - همّا بيقوموا قايلين كمان ( والعفش
اللي جابه الراجل كمان كان مهر - يبقى يتكتب في القايمة باعتباره من حقّ
الزوجة )

\-

إيه يا جماعة - هووو هييي هووو يا ولا - هيّا التخاريف دي
ما فيش حدّ يلمّها

\-

الأصل إنّ المهر ده هديّة للزوجة - وخلاص - خلصنا

والزوج يحهّز شقّته بمعرفته - خلصنا

\-

والعفش اللي في البيت كلّه بتاع الزوج - لإنّه شاريه
كلّه

لو هيّا اشترت حاجة - تبقى بتاعتها عادي

\-

تستمرّ التخاريف - بإنّهم يقوموا كاتبين الدهب اللي الزوج
جابه - جوّا القايمة

والقايمة بتقول إنّ الراجل استلم محتويات القايمة دي من
الزوجة !!

\-

يعني استلم منّك الدهب ؟

لأ - دهبي معايا

أمّأل مكتوب إنّه استلمه ليه ؟!

\-

مش بقول لك هوووه هيه هووو يا ولا

\-

وبالمناسبة - المهر ممكن يكون دهب - فلوس - جواميس - بقر -
100 ناقة حمر - أيّ حاجة - اللي يتراضى الزوج والزوجة على إنّ هوّا ده هديّة
جوازنا

\-

المهر نفسه مقسوم لمقدّم ومؤخر

مقدّم قبل الدخول - ومؤخّر بعد الدخول

\-

وهنا احنا كشعب مصريّ مش هنسيب حاجة في بند المهر ده إلّا
لمّا نخرّف فيها

\-

التخريفة بتاعة المقدّم - إنّه لو العريس هوّا اللي فشكل
الخطوبة - ما ترجعلوش شبكته !!

\-

مع إنّ الأصل في الموضوع بسيط - وهو كالتالي

\-

لو المهر اتدفع قبل العقد - واتفشكلت الخطوبة - يردّ المهر
كاملا

لو المهر اتدفع بعد العقد - وقبل الدخلة - والزوج طلّق
زوجته - يستردّ نصف المهر

لو الدخلة تمّت - طلّق بقى ما طلّقش فالمهر كلّه بتاعها

\-

دي تخريفة المقدّم

\-

المؤخّر بقى - هنسيبه كده من غير تخريفة - ما يصحّش طبعا -
الشعوب تقول علينا إيه

\-

تخريفة المؤخّر عندنا إنّه مرتبط بالطلاق - مش
بالدخول !!

يعني - لو طلّقها - يدفع لها المؤخّر

\-

يا أهل الخير - المؤخّر بيتدفع بعد الدخول - مالوش علاقة
بالطلاق

\-

وهنا فيه ملحوظة - مش تخريفة يعني

إنّه الزوجة لو لم تقبض المؤخّر - وزوجها مات - فالمؤخّر
يتخصم الأوّل من تركته باعتباره دين عليه - يتدفع للزوجة - وبعد كده ابقوا
قسّموا التركة بقى

\-

طيّب الزوج لو خد دهب زوجته باعه في زنقة

هنا ده دين - مش مساعدة من الزوجة لزوجها بردو كما نقول
الأسطورة المصريّة عن الست الأصيلة يا امّ رحاب

\-

يعني إيه دين ؟

يعني - أوّلا - من حقّها ترفض - من حقّ أيّ حدّ بتطلب منّه يسلّفك
إنّه يرفض

\-

ثانيا - من حقّها تكتب بيه ورق - الأصل في الديون أن
تكتب

\-

ثالثا - من حقّها تستردّه أصلا ( عجيبة !! )

\-

وفي نقطة تستردّه دي فيه تفصيلة - الزوجة لمّا بتعطيك
دهبها - بتعطيك دهب ( مش بقول لك عجيبة !! )

فحضرتك ترجّع لها دهب

\-

كنت واخد الدهب 100 جرام مثلا - أيّام ما كان الجرام بألف
جنيه

دلوقتي الجرام ب 3000 جنيه

يبقى ترجّع لها 100 ألف - ولّا 300 ألف ؟

\-

لا ده ولا ده

حضرتك ترجّع لها 100 جرام دهب - هيّا عطتك في إيدك دهب - مش
فلوس

\-

وانتي - خلّيكي ناصحة - لو هتعطيه الدهب - إعطيهوله
دهب

\-

عارفة لو خدتي دهبك بعتيه في الصاغة - ورجعتي ب 100 ألف
عطيتيهومله في إيده

عارفة لو عملتي كده - يبقى حقّك 100 ألف - مش 100 جرام
دهب

\-

وهيّا تفرق ؟!

أيوه تفرق يا حلوة يا قمر انتي يا هبلة

\-

بسّ دا ظلم

ولا ظلم ولا حاجة

الدهب يرجع دهب - والفلوس ترجع فلوس - حتّى لو الدهب غلى -
وحتّى لو الفلوس رخصت

\-

حكمتك انتا بقى كشخص هيسلّف الطرف التاني إنّك تحطّه في
التوصيف اللي يخلّيه يرجّع لك الأصل نفسه - مش الورق

فلو عطيتيه دهب - تبقي ألزمتيه يرجّع دهب - لو عطيتيه
فلوس - يبقى من حقّه يرجّعها فلوس

\-

لكن !!

بقول لك انتا - كراجل يعني - لو خدت فلوس - ورق - وحصل نقص
مع الزمن في قيمة الفلوس - فمن حسن الآداء إنّك ترجّع الحاجة بقيمتها
الأصليّة - بقيمة الدهب - مش بالفلوس اللي قيمتها تآكلت

فيه فرق بين الآداء - وحسن الآداء

فيه فرق بين العدل - والفضل

\-

نيجي للذمّة التالتة

وهي ذمّة الفلوس اللي جايّة من شغل

\-

ودي من حقّ الزوجة بردو بشكل مستقلّ

يعني - هيّا ورثت من أبوها شقّة مثلا
-الشقّة بتأجّرها وبتكسب منها إيجار شهريّ

دا من حقّها بشكل كامل

\-

عندها تجارتها - وبتكسب منها - دا حقّها بشكل كامل - السيّدة
خديجة رضي الله عنها كانت صاحبة تجارة

\-

دا ما فيش فيه خلاف

طيّب - هيّا موظّفة

أوبببا - هنا الخلاف

\-

وهوّا لا خلاف ولا حاجة - بردو مرتّبها حقّها بشكل
كامل

\-

بسّ الحياة مشاركة

ودي بردو من التخاريف اللي المصريّين اخترعوها

الحياة مشاركة في اللي فيه مشاركة فقط حضرتك

\-

يعني إيه ؟!

يعني فيه حاجات بتاعة الراجل لوحده - الستّ ما تشاركوش
فيها

وفيه حاجات بتاعة الستّ لوحدها - الراجل ما يشاركهاش
فيها

وفيه حاجات فيها مشاركة - دي اللي تتشاركوا فيها

\-

فالنفقة بتاعة الراجل لوحده - الستّ ما تشاركوش فيها

حاجة مثلا زيّ الحمل والرضاعة - هتشاركها فيها ازّاي

\-

لكن التربية مثلا - فدي مشاركة

\-

طيّب رعاية الأطفال - دي بتاعة الستّ لوحدها - الراجل مش
هيقعد يسرّح للولاد ويلبّسهم

\-

حتّى التربية - اللي هيّا مشاركة - فيها حاجات على الراجل
وحاجات على الستّ

يعني الستّ هتربّي ابنها على الرجولة والشهامة والكرم ازّاي -
دي هياخدها من أبوه حصرا

الستّ هتربّيه على احترام الكبير مثلا - وأوّلهم أبوه - دي
بتاعة الستّ مش الراجل

\-

فنرجع للموضوع

\-

لو الستّ اشتغلت - فراتبها هو حقّ خالص ليها

\-

بسّ هيّا لمّا بشتتغل - بتاخد من وقت البيت - اللي هوّا
حقّي

حلو قوي - خلّيها ما تشتغلش وحافظ على وقت بيتك

\-

إوعى تفتكر إنّه باعتباره حقّك - فأنت تستحقّ مقابل ليه لو
تنازلت عنه

\-

فيه حقوق لو تنازلت عنها لا يحقّ لك تاخد مقابل ليها

زيّ الهديّة مثلا - لو هاديتك بحاجة - مش من حقّي آجي بعدين
أقول لك هات تمنها !!

\-

إنتا ليك حقّ في إسمك مثلا - هل ينفع تبيعه - هل ينفع تبيع
جنسيّتك

مش كلّ الحقوق ليها مقابل

\-

إنتا ليك حقّ ممارسة الجنس مع زوجتك مثلا - هل تقدر تبيعه
؟!!

\-

طاب قلت لها اقعدي من الشغل ورفضت

\-

ما قلنا مليون مرّة ما تتجوّزش نيلة موظّفة - إشربوا
بقى

\-

عمل المرأة هو أوسع أبواب النشوز

\-

موضوع إنّك تحلّ مشكلة بين زوج وزوجة بينما الزوجة موظّفة
ده - يشبه إنّك تجيب لي عربيّة بتشتغل بالبنزين - وانتا مليت تانكها جاز -
فما بتدورش - فتجيبها لي أصلّحها

\-

هقول لك فضّي التانك من الجاز الأوّل

هتقول لي ما تصلّحها وهيّا كده

انا آسف يا فندم - أنا ميكانيكيّ - مش ساحر

\-

ربّنا سبحانه وتعالى قرن القوامة بالإنفاق - هتيجي انتا
تعمل شرع أحسن من شرع ربّنا سبحانه وتعالى يعني ؟!!!

\-

الاستثناء الوحيد في موضوع الراتب - هو إنّ الزوجة ملزمة
تصرف من راتبها على مستلزمات عملها

\-

يعني

العرف مثلا إنّ الزوج اللي متزوّج زوجة لا تعمل - بيجيب لها
4 فساتين في السنة - وجزمتين

الموظّفة بقى محتاجة 8 فساتين - و 4 جزم - على
دماغها

\-

فهنا نقول للزوج - إنتا ملزم باللي يجيبه زوج الزوجة التي
لا تعمل

الزيادة عليها هيّا - تجيبه من راتبها

\-

مواصلاتها لشغلها مثلا - تصرف عليها من راتبها

جابت واحد شاي وواحد هوهوز في الشغل - تجيبه من
راتبها

\-

بالليل خرجت انتا معاها وجبت لها واحد شاي وواحد هوهوز -
دول تحاسب عليهم انتا حضرتك - مش هيّا

\-

نيجي بقى للطرف الآخر

التزاماتك انتا كزوج تجاهها من ناحية الفلوس

\-

اللي فات كلّه كان عن ذمّتها الخاصّة

تعالى نتكلّم عنّك انتا بقى

\-

أوّلا /

ما تاخدش منها أيّ فلوس - خصوصا - لو هتدخّل الفلوس دي في
الشغل

إلّا - لو هتدخّلها كشريكة

\-

ليه ؟!

عشان لمّا تغتني قدّام - ما تجيش تقول لك ( إنتا اغتنيت
بفلوسي )

\-

خصوصا !

لو هتتجوّز عليها

\-

هتقول لك - دا خد فلوسي اشتغل بيها واغتنى بيها - ولمّا
اغتنى عاوز يتجوّز من فلوسي

\-

فمن الأوّل - اشتغل بالملاليم بتاعتك لوحدك - ما تاخدش منها
فلوس

\-

وهمّا الرجّالة كده أوّل ما يغتنوا يبقوا عاوزين يتجوّزوا على
مراتاتهم ؟!

لأ

الرجّالة أوّل ما بيغتنوا - بيرجعوا لطبيعتهم وفطرتهم اللي
ربّنا سبحانه وتعالى خلقهم عليها

\-

الفقر بيطمس فطرة الرجل - بيخلّيه ضعيف وجبان

بينما رجل الأعمال بيكون مولود بفطرته كاملة - غير مدجّنة -
لكن اللي مانعة عن تطبيق فطرته دي هو الفقر

فلمّا الفقر بيزول - الرجل بيتمكّن من تطبيق فطرته - فقط -
لا أكثر ولا أقلّ

\-

الرجل اللي متجوّز واحدة بسّ - هو حاجة من 4

يا إمّا فقير - يا إمّا ضعيف أمام زوجته - يا إمّا ضعيف
جنسيّا - يا إمّا زاني

\-

إيه ده - إنتا بتقول عليّا إيه ؟!

بقول عليك فقير يا عمّ - عادي - الفقر مش عيب

\-

واحد ما بيزنيش - وقويّ جنسيّا - ومعاه فلوس - ما بيعدّدش ليه
؟!

عشان خايف من زوجته

ما قلت لك همّا 4 احتمالات

\-

ما هو ممكن يكون مش حاجة من الاربعة دول - ومكتفي
بزوجته

آه - مكتفي آه - ربّنا خلق الرجّالة كلّهم بطبيعة واحدة -
وخلقه هوّا مختلف

\-

طب ما انا جوزي قويّ جنسيّا - ومعاه فلوس - وما بيخافش
منّي

شوفي انتي بقى - هههههههههه

\-

فده السؤال الأوّل - آخد منها فلوس ولّا لأ ؟

قلت لك لأ - إلّا لو على سبيل الشراكة

\-

انتي حطّيتي مليون - وانا حطّيت مليون

بعد 10 سنين بقى انا معايا 10 مليون وانتي معاكي 10
مليون

رحت انا اتجوّزت بال 10 مليون بتوعي - يبقى ما اسمهاش
اتجوّزت بفلوسك - فلوسك معاكي

\-

في السياق ده - نشدّد بردو على موضوع ( الذمّة الماليّة
المستقلّة للرجل )

\-

مش احنا قعدنا نتكلّم في نصّ البوست عن إنّ المرأة ليها ذمّة
ماليّة أصليّة في مهرها وورثها - وليها ذمّة ماليّة أصليّة بردو في أجرها لو
اشتغلت

المرأة كانت فرحانة قوي

\-

ييجي الراجل بقى يتجوّز بفلوسه - تقول لك ( دا فلوسي وفلوس
عيالي )

نعم يا روح امّك !!

هتورثوه بالحيا ؟!

\-

فلوس الراجل هي فلوس الراجل - لوحده

\-

فلوس الأبّ هي فلوس الأبّ لوحده

إبنك لو قال لك ( هتضيّع فلوسنا ) خلّي راسه تلفّ 360 درجة
على رقابته - فلوسك مين يا شخّتي

\-

طبعا كنتي فرحانة لمّا قلت لك أخوكي مش من حقّه يقول إنّ هوّا
اللي كبّر المحلّ - وفلوس أبوكي هيّا فلوسه لوحده - تورثي فيها بحقّك
الكامل

لكن دلوقتي عاوجة رقابتك لمّا بقول لك ( فلوس جوزك هيّا
فلوسه لوحده )

\-

الحمد لله سبحانه وتعالى على نعمة الإنصاف

ونعوذ بالله سبحانه وتعالى من الضلال

الإنصاف عزيز

\-

وانتا

فهّم زوجتك إنّ فلوسك هيّا فلوسك لوحدك

بيتك هوّا بيتك لوحدك

\-

فهمت ده

قول لها بقى ( فلوسنا ) - و ( بيتنا ) - ودبادينا -
وقلوبنا - ومحننا - والكلام ده

هبّت معاها - رجّعها للأصل - دي فلوسي - ودا بيتي

رقتوا تاني - يبقى فلوسنا وبيتنا

\-

فدي القاعدة الأولى

ما تاخدش فلوس من زوجتك

وافصل ذمّتكوا الماليّة عن بعض

\-

القاعدة التانية

\-

تعرّفها دواخلك ولّا لأ ؟!

\-

يعني - تعرّفها انتا معاك كام ولّا لأ

الشركة بتكسب كام ولّا لأ

دخلت في شركة تانية ولّا لأ

إلخّ

\-

الأصل

لأ

\-

والاستثناء - لو هيّا عاقلة - وصاحبة مشورة - إشركها
معاك

لكن بردو اعتبر رأيها استشاريّ فقط

\-

لكن - لو كانت من النوع الندّاب - ما تشركهاش معاك - ما
تحكيلهاش

كلّ ما تخسر 10 جنيه هتعمل لك عليهم مناحة

\-

إذا كانت من النوع الخوّاف - بلاش - كلّ ما هتيجي تاخد
خطوة - هيّا هتعجّزك وتخوّفك من ابو رجل مسلوخة

\-

لو كانت من النوع الغلّاويّ - لأ

كلّ ما تختلف مع حدّ هتقعد هيّا تهري وتنكت وتغلي جنبك عاوزاك
تجيب رقابته - مع إنّ البيزنس أسهل من كده - سرقتني - عادي - مع السلامة -
أنا مش فاضي انتقم منّك - الملتفت لا يصل

\-

فلو زوجتك عاقلة - شاورها - ودا الاستثناء

\-

أخيرا

السؤال التالت

أعطيها فلوس ولّا لأ ؟

\-

فيه زوجات بتطلب من زوجها مبلغ شهريّ - بتقول له بجيب حاجات
خاصّة وبتاع

ماشي

خلّي حاجاتها الخاصّة من ضمن مصروف البيت

\-

أيّ حاجة من مستلزمات زوجتك هيّا واجب عليك ( ما عدا
مستلزمات شغلها زيّ ما قلنا )

وبناءا عليه - لو ليكي مستلزمات خاصّة - ضيفيها يا ستّي على
مصروف البيت

\-

طاب ما فيه سؤال فوّتناه كده

أعطيها مصروف البيت بالشهر - ولّا كلّ ما تحتاج حاجة ادّيها
؟

\-

مش بقول لك البوست موجّه لرجال الأعمال - هتبقى رجل أعمال
ازّاي وانتا فاضي تسأل عن الخمسة جنيه دي جبنا بيها إيه -ودروس الولاد كام
والكلام ده ازّاي

\-

طيّب ما تتعصّبش عليّا يا عمّ - بردو ما قلتليش - أعطيها فلوس
ولّا لأ - حتّى على سبيل الهديّة

\-

طيّب - إفهم إنّ الهديّة اللي انتا هتنتفع بيها - مش
هديّة

\-

يعني إيه

يعني جبت لها قميص نوم مثلا

مين هيلبسه ؟! هيّا

\-

طاب مين هينتفع بيه ؟!

فهمت ؟

\-

فقميص النوم ده مش هديّة - يبقى ضيفه على مصروف
البيت

\-

طيّب جبت ليها بيرفيم

ما قلت لك بقى - دا مش هديّة - إنتا الي هتنتفع بيه

\-

الهديّة هيّا الحاجة اللي الزوجة هتنتفع بيها بشكل
شخصيّ

حاجة مثلا زيّ جبت لها موبايل - خاتم - عزمتها على خروجة -
فسحة - أكلة

\-

بسّ انا زوجتي بنت ناس وقنعانة وما بتبصّش للحاجات دي

لا بتبصّ يا روح أمّك - وبصصانها ده مش عدم قناعة ولا
حاجة

إنتوا جبتوا التخاريف والضلال ده منين ؟!

\-

بردو ما جاوبتش على السؤال

أعطيا فلوس ولّا لأ ؟!

\-

هوّا الأصل إنّك مش ملزم بده

لكن - من باب حسن العشرة - إعمل لها مصدر دخل منّك

وأفضّل يكون نسبة من ربحك

أقترح 5 %

\-

ليه ؟

عشان لو شهر ما كسبتش حاجة - وانتا كنت ألزمت نفسك تعطيها
كلّ شهر 5 آلاف جنيه على جنب كده يعني محبّة منّك ليها - ماتجيش تتزنق معاها
في الشهر ده

لكن - لو نسبة - فالشهر ده ما كسبناش حاجة - أمر
الله

\-

وهيّا تعيش معاك جوّك بردو - تبقى من مصلحتها إنّك تكسب
أكتر - فتهيّأ لك الجوّ لده

\-

حاجة كده زيّ ما بتدّي البيّاع عمولة على المبيعات

\-

طاب ما هي ممكن تعمل العكس عشان ما اغتنيش - فما اتجوّزش
عليها

لو لقيتها كده - فدي عدوّتك - شوف كلّ الكلام السلبيّ اللي في
البوست ده ونفّذه - ما لم يتجاوز الحقوق

\-

وانتا لو يأستها في موضوع الجواز التاني ده - هتفهم إنّك
كده كده هتتجوّز عليها - فهتستسلم - وهتريّح دماغك منها

\-

موضوع النسبة ده هيرجّعنا للنقطة السابقة في ملحوظة بردو -
مش قلت لي ما تعرّفهاش دواخلك - هيّا كده عرفت إنّي باكسب 20 ضعف نسبتها - فلو
في شهر عطيتها 10 آلاف - هتفهم إنّي كسبت 200 ألف

عادي يا عمّ - ما المفروض إنّك مأصّل معاها الأصول السابقة
بتاعة الذمم الماليّة و و و

\-

لكن - لو لقيتها بدأت تعمل لك إزعاج بالنسبة دي - إنتا
كسبت الشهر ده 500 ألف - ما تيجي نشتري شقّة

قول لها لو هتعملي لي إزعاج بالموضوع ده - بلاش منّه
خالص

هتقول لك لأ بلاش إيه يا اخويا - أنا ولا كإنّي عرفت
حاجة

\-

من حسن العشرة بردو إنّك تحسن إدارة فلوسها ليها

يعني - تنصحها مثلا تحوّل فلوسها لدهب أوّل بأوّل

\-

لو دهبها زاد قويّ - إنصحها تأمّن نفسها بإنّها تشتري بيه شقّة
مثلا - أحسن ما يتسرق مثلا - واهي الشقّة تجيب لك إيجار حطّيه على نسبتك -
والبلية تلعب

بسّ إوعي أوّل ما تغتني تتجوّزي عليّا - ههههههه

\-

ما انتا لسّه من سطرين رفضت تشري شقّة لنفسك

أيوه - أنا ال 500 ألف معايا أشغّلهم يكسبوا أكتر من إيجار
شقّة

لكن ال 500 ألف الدهب بتوعها ممكن يتسرقوا

هيّا سيّدة أعمال ؟!

أمّال بتقارنني بيها ليه

\-

أخيرا

\-

مهمّ أقول إنّ البوست ده بيتكلّم عن الحقوق والواجبات - وليس
عن المودّة والرحمة

وانتا افهمها لوحدك
