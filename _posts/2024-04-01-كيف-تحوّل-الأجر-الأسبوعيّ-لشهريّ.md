---
layout: post
title: "كيف تحوّل الأجر الأسبوعيّ لشهريّ"
date:   2024-04-10T00:00:01+03:00
author: "mahmoud"
category: "إدارة الشركات"
---


[<u>\#كيف\_تحوّل\_الأجر\_الأسبوعيّ\_إلى\_راتب\_شهريّ</u>](https://www.facebook.com/hashtag/%D9%83%D9%8A%D9%81_%D8%AA%D8%AD%D9%88%D9%91%D9%84_%D8%A7%D9%84%D8%A3%D8%AC%D8%B1_%D8%A7%D9%84%D8%A3%D8%B3%D8%A8%D9%88%D8%B9%D9%8A%D9%91_%D8%A5%D9%84%D9%89_%D8%B1%D8%A7%D8%AA%D8%A8_%D8%B4%D9%87%D8%B1%D9%8A%D9%91?__eep__=6&__cft__%5b0%5d=AZUyqpjQ_0JH0VWXQQggB5fyqZUgyGCsmROjvXRQ_K4EcPCmC-LWUibP0jUp-9nb83NZP4W_ALeypClkflV559DfE-uiFdqw4hcEMKPGFHHIu4KQM0kZ8fQIxduFQjM695qFdRhRNhZJOw1Na4NFSiBNyejn6xZT9d3ZewnlwmIs7_RxaNdfxSrSC6Q-1QQVSlA&__tn__=*NK-R)




أصحاب مصانع كتير بيشتكوا من إن ثقافة المكان اللي همّا
فيه - أو ثقافة الصناعة بتاعتهم - إنّ المرتّبات بتتدفع بشكل أسبوعيّ




ودي طبعا ( من وجهة نظر الماليّات ) كارثة

وحتّى من وجهة نظر التشغيل - فهي مشكلة




من وجهة نظر الماليّات بتعمل صداع كبير جدّا لقسم الماليّات
في المصنع عندك

بتعمل لك التزام وقلق أسبوعيّ

وبتحرمك من تخزين الأجور لآخر الشهر




تخزين الأجور ده بيعطيك مرونة إنّك تناور بفلوس المرتّبات دي
خلال الشهر

هيّا سيولة معاك بتسهّل لك شغلك

يعني تقدر تشتري بيها خامات مثلا




لكن لو كلّ أسبوع فيه نزيف مرتّبات شغّال - فده هيقلّل من
السيولة اللي في إيدك




ومن وجهة نظر التشغيل هي مشكلة بردو

لإنّ العامل نفسه في أوّل الأسبوع التاني بيبقى مكسّل




طول ما هو لسّه ما صرفش أسبوعيّة الأسبوع اللي فات - فممكن
تلاقيه غايب أيّام السبت - أو السبت والأحد !!




فيه مثل بيقول ( الأكل بالدين - ولا شغل يوم
الاتنين )

يعني العامل بيبقى راجع الشغل متضرّر - لإنّه خلاص الفلوس
اللي في جيبه خلصت




وعموما - فدا مش نظام شغل

دا نظام يسهل فيه جدّا إنّ العامل يسيبك ويروح لمصنع تاني
عشان فرق أسبوعيّة 100 جنيه




وممكن يسيبك ويروح يشتغل باليوميّة أصلا - خصوصا في المناطق
الصناعيّة اللي جنب المزارع - زيّ السادات وبلبيس وإنشاص والصالحيّة




ومش نظام شغل بردو لإنّك لا هتعرف تأمّن على العامل ولا تعمل
معاه عقد

فلا هوّا ضامن حقوقه ولا انتا ضامن حقوقك




ومش نظام شغل لإنّ العامل لو زمزق منّك خلال الأسبوع - كلها
يومين تلاتة وياخد أسبوعيّته وما يجيش تاني

لكن لو بيقبض بالشهر - هيستنّى لآخر الشهر عشان يقبض
مرتّبه - يكون شيطانه انصرف - فيكمّل شغل




طيّب

عاوزين نغيّر النظام ده

جرّبنا نغيّره - فشلنا - أمر واقع

العمّال كلّهم هيسيبوك - فهترجع في كلامك غصب عنّك وهتكمّل زيّ
ما البلد كلّها شغّالة




طيّب

خد الاقتراح ده

وإن شاء الله يشتغل معاك




أوّلا /

خلّي الحوافز بتتدفع بشكل شهريّ - يوم 15 في الشهر




العامل مثلا أجره الثابت 1200 جنيه في الأسبوع - وحافز
الإنتاج بيكون في حدود من 600 ل 800 جنيه

تعالى آخر الأسبوع واعطيه ال 1200 جنيه الأجر الثابت -
وقول له بناءا على شغل الأسبوع ده - فانتا ليك حافز مثلا 700 جنيه - بسّ ده
هيتجمّع ويتدفع مرّة واحدة يوم 15

الأسبوع التاني ياخد ال 1200 جنيه - وليك حافز 800
جنيه




بعد شهر - يوم 15 - تقول له ال 4 أسابيع اللي فاتوا ليك
فيهم مجموع حوافز مثلا 2800 جنيه - خدهم اهم مرّة واحدة




هنا العامل هيبدأ يحسّ بقيمة المبلغ ده على بعضه

1200 جنيه مقارنة ب 2800 جنيه - ال 2800 جنيه أحسن
طبعا




خصوصا إنّه هياخدهم مع أسبوعيّة الأسبوع التاني

يعني يوم 15 العامل هيمسك في إيده 4000 جنيه مرّة
واحدة

هنا العامل هيحسّ بميزة إنّه ياخد مرتّب مجمّع - مبلغ كبير
يقدر يعمل بيه حاجة




دي التوصية الأولى




التوصية التانية - إنّك ما تفكّرش تنفّذ خطّة تحويل الأجور من
أسبوعيّة لشهريّة على كلّ الناس مرّة واحدة




ولكن

إبدأ الأوّل بالإداريّين - ودول غالبا هيكونوا شغّالين بالشهر
من أوّل يوم




إنزل درجة - وكلّم المشرفين إنّهم ياخددوا مرتّباتهم
بالشهر




وبعدين هيّا فرقت في إيه يا رجّالة

إنتا دلوقتي بتقبض 4 مرّات في الشهر

ما خلاص بقيت بتاخد الحوافز يوم 15 - فلو خدت الأساسي يوم
30 - هيبقى الفرق أسبوعين فقط - مش شهر




يعني مش هتستنّى من شهر لشهر عشان تقبض - إنتا عمليّا بقيت
بتقبض كلّ أسبوعين - فبردو طول الوقت في جيبك فلوس




لكن إنتا عمليّا كصاحب مصنع - بقيت بتقبّض الناس
بالشهر

السيستم عندك بقى مظبوط على إنّه بيقبّض الناس بالشهر




إبدأ بالمشرفين - لإنّ دول الناس الكبار - اللي عندهم بيت
مفتوح والتزامات أكبر - فهيكونوا أميل لإنّهم ياخدوا مبلغ كبير مرّة
واحدة




غير ( مع احترامي ) العامل ( العيّل ) اللي يهمّه جيبه يكون
فيه فلوس كلّ يوم وخلاص - لإنّه ما عندوش التزامات غير القهوة اللي بيقعد
عليها بالليل - فعاوز كلّ يوم بالليل يكون في جيبه فلوس وخلاص




نجحت مع المشرفين ؟

إنزل للأقسام عندك - واختار الفنّيّين الأوّل - الصنايعيّة
يعني - مش العمّال

واعمل نفس الموضوع - بسّ على قسم قسم




إختار القسم الأصغر الأوّل - عشان لو حاجة ردّت في وشّك -
تقدر تتعامل معاها




في مصر بيجرّبوا أيّ قرار جديد على محافظة بورسعيد - لإنّها
أصغر محافظة - فلو حاجة خرجت عن المخطّط - يقدروا يلمّوا الموضوع
بسهولة




نجحت مع فنّيّين قسم أ - طبّق على فنّيّين قسم ب - وهكذا




أخيرا /

العمّال

دول حتّى ممكن ما يفرقش معاك كتير إنّك تحوّلهم من أسبوعيّ
لشهريّ

همّا كده كده بيروحوا وييجوا عادي - فحتّى لو عامل ساب
الشغل - هييجي غيره بسهولة - ومش محتاج تدريب ولا حاجة - ومش هيعملوا لك
مشكلة في استقرار الشغل - ورواتبهم مبالغ بسيطة - فمش هيعملوا لك خلل في
الماليّات




الخطوة التالتة /

اللي يدخل جديد - يدخل على نظام الرواتب الشهريّة - مش
هندخّله على نظام غلط - وبعدين نفكّر هنصلّحه ازّاي




طبعا دا محتاج ميزات أكتر

يعني ما يكونش المصنع اللي جنب منّي بيعطي أسبوعيّة 2000
جنيه - وأنا أعطي شهريّة 8000 جنيه وخلاص - ما أكيد العامل هيفضّل المصنع
التاني

لازم يكون 8000 جنيه وحاجة

إمّا 8000 جنيه و 500

أو 8000 جنيه وأتوبيس ووجبة

أو 8000 جنيه وكلمة طيّبة




أخيرا

على الهامش

السنة اللي فيها 12 شهر - فيها 52 أسبوع - مش 48

ههههههه




[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUyqpjQ_0JH0VWXQQggB5fyqZUgyGCsmROjvXRQ_K4EcPCmC-LWUibP0jUp-9nb83NZP4W_ALeypClkflV559DfE-uiFdqw4hcEMKPGFHHIu4KQM0kZ8fQIxduFQjM695qFdRhRNhZJOw1Na4NFSiBNyejn6xZT9d3ZewnlwmIs7_RxaNdfxSrSC6Q-1QQVSlA&__tn__=*NK-R)
