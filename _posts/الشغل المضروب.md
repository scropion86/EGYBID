---
layout: post
title: "الشغل المضروب.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#الشغل_المضروب</u>](https://www.facebook.com/hashtag/%D8%A7%D9%84%D8%B4%D8%BA%D9%84_%D8%A7%D9%84%D9%85%D8%B6%D8%B1%D9%88%D8%A8?__eep__=6&__cft__%5b0%5d=AZUoGjXTDJFQfwUKJCfjtw63cSB-l4eekkz9O6ljuZztNwqEiVaUoHNSOTVSMVWg_0hIIJmrRmwiVaV0ufalzbvfoXY3qy3QIlW7WgJxKkblaZMaQvsMgAHRpLlIOuvQgZq_rnQEJ6GBBpRoov7mLulnsdwzV5Jc6VpzCkgMlQAk-PUaju-IhyklR_MsWFXXOWM&__tn__=*NK-R)

.

خلينا نتكلم بالتفصيل عن موضوع الشغل المضروب

.

مبدئيا . إيه المقصود بالمنتج المضروب ؟

من باب تحرير المصطلحات

.

يعني . إحنا ( ع الأقل في مصر ) لما بنقول على شغل إنه
مضروب . بنكون نقصد إيه ؟

لإن الحكم على الشيء فرع عن تصوره

.

المقصود بكلمة شغل مضروب في مصر . إنه شغل ذو درجة جودة
أقل

شغل مش أصلي . تقليد يعني

شغل من خامات أقل . بمواصفات أقل

.

لكن مش مقصود أبدا إنه شغل فاسد

.

يعني . لو حضرتك بتشتري شاحن موبايل مضروب . هل دا معناه
إنه فاسد . ما بيشتغلش . أمال حضرتك اشتريته ازاي . وبتستخدمه ازاي
؟!!

.

معنى إنه شاحن مضروب إنه مش أصلي . مواصفاته غير
مطابقة

يعني المفروض الشاحن الأصلي بيشحن في ساعة مثلا . فهتلاقي
المضروب بيشحن في ساعتين

.

لو تيشيرت مضروب . فده معناه إنه مش قطن . ولكنه مخلوط بين
القطن والبوليستر

.

وهكذا

.

فبداية الكلام إننا مش بنتكلم عن منتج فاسد

لو المنتج فاسد . فهو مرفوض قولا واحدا

خصوصا إذا كان فساده غير ظاهر

.

زي إن دواء يكون فاسد . فهو مش هيعالج المريض . ودي
مشكلة

يعني المريض بعد استخدام الدواء الفاسد . هيتضرر

مش بس مش هيستفيد بالدواء . لكنه هيتضرر . لإن المرض
هيتضاعف عليه بينما هوا متخيل إنه بيخف

.

لو طعام فاسد . فهو هيمرض اللي هياكله . زي إن قمح يكون
فيه ميكروب مثلا . أو سمك يكون فيه نسبة سموم

.

لكن لو كفتة مثلا مكتوب عليها إنها مصنوعة من لحم طبيعي .
بينما هي مصنوعة من خليط من اللحم والفول الصويا مثلا . فهنا دا منتج (
مضروب ) . وليس فاسد . مضروب يعني ( مخالف للمواصفات )

.

ندخل للمرحلة الثانية في البوست . ألا وهي . (
التبيين )

.

يعني . بعد ما تجاوزنا إن المنتج مش فاسد . هو فقط مخالف
للمواصفات . هنسأل السؤال التالي . وهو ( المنتج مكتوب عليه إيه ؟!
)

.

يعني الشاحن مكتوب عليه براند أصلي . ولا اسم براند الشركة
اللي مصنعاه بالفعل

.

مكتوب عليه بيشحن في ساعة . بينما في الحقيقة هوا بيشحن في
ساعتين

ولا مكتوب إنه بيشحن في ساعتين

.

الكفتة مكتوب عليها مكوناتها الحقيقية . ولا لأ

.

التيشيرت مكتوب عليه ١٠٠ ٪ قطن طبيعي

ولا مكتوب نسبة الألياف الحقيقية

.

فلو مكتوب البيانات الحقيقية . يبقى ما فيش أي مشكلة
فيه

.

الرسول صلى الله عليه وسلم لما وجد بائع بيبيع طعام
والدنيا مطرت عليه . فالرسول صلى الله عليه وسلم وضع يده أسفل الطعام .
فأصابها البلل

فسأل الرسول صلى الله عليه وسلم البائع عن هذا
الماء

فقال البائع . أصابته السماء يا رسول الله

فقال له الرسول صلى الله عليه وسلم . هلا جعلته في أعلى
الطعام ليراه الناس

.

فالشاهد هنا . إن الرسول صلى الله عليه وسلم لم يمنع
البائع من بيع الطعام المختلط بالماء

ولكنه طلب منه ( التبيين )

يعني طالما الأكل مش فاسد . فواجبك إنك توضح للمشتري
المواصفات الحقيقية للمنتج

.

والله المشتري وافق على المواصفات دي بالسعر ده . يبقى
تمام

.

قال رسول الله صلى الله عليه وسلم ( البيعان بالخيار ما لم
يتفرقا . فإن صدقا وبينا . بورك لهما في بيعها . وإن كذبا وأخفيا . محقت
بركة بيعهما )

فانتا واجبك ( التبيين )

لازم تبين للمشتري مواصفات المنتج

.

أما إن حضرتك تقول للبائع ما تبيعش منتج بمواصفات سيئة .
فدا جهل منك

.

الناس محتاجة المنتجات بكل المواصفات وكل الدرجات

مش عشان انتا غني . فتبقى متخيل إن ما حدش هيشتري منتج
رخيص !

.

الناس عمرها ما هتشتري منتج فاسد . لكن لو مواصفاته
ضعيفة. فهو مطلوب لحد قدرته المادية ضعيفة
بردو

.

قال الإمام الشافعي رحمه الله

ولكل ساقطة في الأرض لاقطة . ولكل نافقة يوما ما
سوق

.

وقال الجواهري

إيه عميد الدار كل ذميمة . لا بد واجدة ذميما طالبا

ولكل ساقطة المتاع دميمة . سوق يتيح لها دميما
راغبا

.

والمثل بيقول ( كل فولة وليها كيال )

.

وبعدين كلامنا دا مش مخالف للعلم

بالعكس . العلم هوا اللي اتكلم عن شرائح السوق

.

فوجود منتج بجودة رديئة . دا شيء عادي جدا . ومطلوب جدا .
ولا هوا غلط ولا عيب ولا حرام

الغلط والعيب والحرام هو ( الغش )

.

إنك تخفي رداءة المنتج

أو توصفه بوصف غير موجود فيه

.

قال رسول الله صلى الله عليه وسلم ( من غش فليس مني ) و (
من غشنا فليس منا )

.

أخيرا /

لو حضرتك هتبيع منتجين بدرجتين جودة مختلفتين . طلع كل
منتج ببراند مختلف في كيس مختلف

.

ما تطلعش منتجاتك بنفس الاسم . وتقول على منتج إنه ذو جودة
عالية . ومنتج إنه ذو جودة أقل

.

لأسباب . وهي :-

.

أولا /

المنتج ذو الجودة الأقل هيضر بسمعة المنتج ذو الجودة
الأعلى لو الاتنين ليهم نفس الاسم

.

فممكن يتقال إن المنتج العالي هوا هوا القليل . بس بسعر
أعلى وخلاص

فممكن العميل الغني يشتري المنتج الرخيص

.

الحاجة التانية /

إن برستيج المستهلك بتاع المنتج الغالى . ما يسمحلوش يشوف
واحد فقير بيستخدم نفس المنتج بنفس الاسم . فمش هيشتري منتجك الغالي

.

زي مثلا إن انا واحد مليونير . فمش هاركب عربية تويوتا
بتاعة الغلابة ام مليون جنيه بس دي . هههههههه . لكن هاركب نفس العربية لو
بقى اسمها لكزس

.

دا حتى فيه ناس بتزعل لما تلاقي العربية اللي هوا راكبها
بقت شغالة تاكسي . لإن برستيجه ما يسمحلوش يركب عربية بيركبها واحد فقير
بيركب تاكسي . ما شافش اللي بيركبوا موكروباص

.

أخيرا /

الطبيعي إن حجم مبيعات المنتج الغالي بيبقى قليل . فهيتبقى
عندك خام عاوز تبيعه

فمش هتعرف تنزل سعر المنتج الغالي . عشان يفضل ماسك
سعره

ومش هتعرف تحتفظ بالخام عندك

.

فتقوم بايعه في كيس المنتج الرخيص . وعبي يابا . وخلي
الفقير ياكل نفس أكل الغني . ههههههههههه
