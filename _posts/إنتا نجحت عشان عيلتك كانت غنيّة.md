---
layout: post
title: "إنتا نجحت عشان عيلتك كانت غنيّة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
الإجابة المثاليّة لسؤال ( إنتا نجحت عشان انتا من عيلة
غنيّة )

\-

باسمع بودكاست لواحد من رجال الأعمال الكبار - وهوّا سليل
عائلة غنيّة يعني من حوالي 80 سنة

وطبعا اتحطّ في المزنق بتاع ( إنتا نجحت عشان انتا من عيلة
غنيّة - إنتا مابدأتش من الصفر )

\-

فيا عيني نبرة صوته اتغيّرت فجأة لنبرة الدفاع - وبدأ
يستجدي الصعبانيّات

اللي هيّا انا أهلي عطوني 30 مليون جنيه وعربيّة مرسيدس -
ورموني في الشارع

\-

شفت الويل - نمت في التكييف على 28 - مش 26 - عشان كنت
بخاف من فاتورة الكهربا

قعدت سنين آكل السوشي بالشوكة زيّ الناس العاديّين - مش
بالعصيان بتاعة الصينيّين اللي ما حدّش بيعرف يمسكها دي

\-

خسرت الفلوس - فاضطرّيت ابيع العربيّة - والفيلّا - ورحت عشت
في الفيلّا التانية زيّ الشحّاتين

\-

في إحدى الاستشارات - عميل قال لي - أنا والدي ادّاني مليون
جنيه اشتغل بيهم

ضيّعتهم

رحت لخالي قلت له عاوز مليون جنيه

قال لي خد المليون جنيه اهو - بسّ لو ضيّعتهم مش عاطيك فلوس
تاني

\-

\-

يا أهل الخير - هوّنوا على أنفسكم - مش عيب انّك تكون إبن
عائلة غنيّة

\-

الإجابة المثاليّة على هذا السؤال هي ( إحنا كلّنا في
امتحان - بسّ مش كلّنا في امتحان واحد )

\-

تخيّل الدنيا دي زيّ الجامعة - فيها 25 كلّيّة - كلّ كلّيّة فيها
5 أقسام - وكلّ قسم فيها 4 سنوات - وكلّ سنة فيها 5 موادّ

في فترة الامتحانات هيكون فيه كام ورقة امتحان مختلفة في
الجامعة دي ؟!!

هيكون عندك 25 \* 5 \* 4 \* 5 = 2500 ورقة امتحان
مختلفة !!

\-

هل معقول حدّ من كلّيّة ما - من سنة ما - من قسم ما - في مادّة
ما - نقفشه من وسط الطلبة كده ونقول له تعالى نقارنك بحدّ تاني في كلّيّة
تانية في سنة تانية في مادّة سابعة !!!

طب هل حدّ فيهم مش في امتحان - هل حدّ فيهم مرفّه في ال 3
ساعات بتوع الامتحان

\-

عارف الجامعات اللي بتروح تمتحن فيها تلاقيهم حاطّين لك
شوكولاته كادبوري على الديسك ورسالة محن من بتاعة إنتا تقدر - والكلام
الصايص ده

هل الطالب اللي هيبدأ يومه بالحاجات دي على الديسك - مش في
امتحان ؟!!!

كلّهم في امتحانات

\-

طب هل كلّهم هيتحاسبوا حساب واحد ؟!

ولله المثل الأعلى سبحانه وتعالى

\-

\-

الناس مش زيّ بعضها في الامتحانات - لكن كلّهم
بيمتحنوا

الغنيّ في امتحان - والفقير في امتحان

الغني والفقر الاتنين امتحانات - اختبارات -
ابتلاءات

\-

قال تعالى

وَنَبْلُوكُمْ بِالشَّرِّ وَالْخَيْرِ فِتْنَةً

\-

لاحظ كلمة ( والخير ) - يعني الخير ابتلاء

\-

وقال تعالى

فَأَمَّا الْإِنسَانُ إِذَا مَا ابْتَلَاهُ رَبُّهُ فَأَكْرَمَهُ وَنَعَّمَهُ فَيَقُولُ رَبِّي
أَكْرَمَنِ

وَأَمَّا إِذَا مَا ابْتَلَاهُ فَقَدَرَ عَلَيْهِ رِزْقَهُ فَيَقُولُ رَبِّي أَهَانَنِ

\-

لاحظ استخدام كلمة ( ابتلاه ) في الحالتين

في الحالتين - الغنى والفقر - الإنسان مبتلى

الغنيّ مبتلى بغناه - والفقير مبتلى بفقره

\-

فحضرتك غنيّ - الله يكون في عونك - ويعينك على ما به
ابتلاك

\-

بل إنّ ابتلاء الغنى أصعب بكتير من ابتلاء الفقر - لإنّ
ابتلاء الغنى بيكون مصاحب ليه المادّة اللي ممكن تساعدك على الفساد

\-

الغنيّ اللي عاوز يسكر أو يشرب مخدّرات أو يزنيّ -
هيقدر

فهو مبتلى بشهواته من ناحية - ومن ناحية تانية مبتلى
بالفلوس اللي تحقّق له الشهوات دي

\-

غير الفقير - الفقر بيلجّمه - وده معنى كلمة الفقر حشمة
بالمناسبة

\-

طبعا أنا مش من أنصار الفقر - وممكن اكلّمك كتير عن فضل
الغنى عن الفقر - وعن آفات الفقر - بسّ مش ده موضوعنا

\-

\-

موضوعنا هو ( إستعرار الأغنياء من أصولهم الغنيّة )
!!

ليه يا جماعة ؟!

إيه العيب في إنّك تكون من عيلة غنيّة ؟

\-

العيب في الغنى حاجتين فقط - لا ثالث لهما

أوّلهما - إنّك تكون غنيّ من حرام

ثانيهما - إنّك تكون لا تؤدّي حقّ الله سبحانه وتعالى في هذا
المال

لو انتا بريء من هاذين العيبين - إغتني زيّ ما انتا عاوز -
مش عيب أبدا - بل إنّه نعم المال الصالح للعبد الصالح

\-

وإيه عدم الإنجاز في إنّك تكون باديء حياتك ب 100 مليون
جنيه - ووصّلتهم ل مليار جنيه - ما انتا كده ناجح بردو

غيرك عيلته سابت له 100 مليون جنيه - وهوّا دلوقتي مسجون -
أو هربان من البلد

\-

أو ما وصّلتهمش لحاجة - عادي

أو خسرتهم - عادي بردو

\-

طالما بتعمل اللي عليك - فالنتائج كلّها سواء - والابتلاءات
لازم تكون حاضرة في صورتك دائما

إنّك تعتبر حاجات كتير بتحصل لك على سبيل الابتلاءات
الخالصة - مالهاش علاقة بذكاء وغباء واجتهاء وتقصير

\-

وإيه الفخر بردو إنّك تكون باديء فقير وتغتني - ليه بتقول
إنّك بدأت من الصفر ؟!

\-

\-

أنا باعتبر كلمة ( بدأت من الصفر ) دي - هي نوع من أنواع
الجحود !!

جحود نعمة الله عليك سبحانه وتعالى

وجحود فضل أهلك عليك

\-

تلاقيه باديء - ذكيّ - مجتهد - صبور - قويّ

وتلاقيه باديء - متعلّم - محترم

ويقول لك أنا باديء من الصفر !!

\-

ما الذكاء والاجتهاد والصبر والقوّة دول من فضل ربّنا سبحانه
وتعالى عليك - غيرك لا ذكيّ ولا قويّ

\-

وعلامك واحترامك ده ما هو تربية أهلك فيك - غيرك غير
متعلّم - وما يعرفش طرق التعامل المحترمة - ما بيعرفش يتكلّم ويجامل مثلا -
فمش قادر يدخل في وسط الاغنياء وبتعامل

إنتا أهلك طلّعوك محترم - بتعرف تتكلّم - ما ده فضل أهلك
عليك

\-

زيّ ما الغنيّ اللي بيحاول ينكر فضل أهله عليه في ثروته
الحالية مخطأ وجاحد

فالفقير اللي بدأ من الصفر ( مجازا ) - وبيقول إنّه بدأ من
الصفر - هو جاحد أيضا

\-

وزيّ ما اللي بدأ من الصفر بطل - الوارث اللي مكمّل ومحافظ
على ثروة عيلته وبيكبّرها بطل بردو

\-

\-

\-

لو انتا غنيّ - ووارث - واتحطّيت في مزنق إنّ حدّ بيبتزّك وعاوز
يوصّلك إنّه يحطّك في كورنر الدفاع - جاوب بمنتهى البساطة وقول - كلّنا في
اختبارات - ممكن اختبارك غير اختباري - لكن تأكّد إنّ كلّنا في
اختبارات

كلّنا بنبتلى - بعضنا بيبتلى بالفقر وبعضنا بيبتلى بالغنى -
ونسأل الله سبحانه وتعالى أن يعيينا على ابتلاءاتنا - وأن نخرج من هذه
الدنيا ونحن أمناء على أماناتنا - ويبعدنا عن سوء استخدام هذه
الأمانات

\-

\-

ملحوظة رفيّعة

ده تاني حدّ في البودكاست ده يقول إنّه خرّيج قسم
إنتاج

مش عارف بيقلّدوني ليه

العظمة عاوزة إيه من قسم إنتاج بسّ مش عارف

هههههههههه
