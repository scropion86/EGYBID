---
layout: post
title: "هانت يا جماعة"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


السلام عليكم  
عملوا تجربة مرّة  
وجابوا فار ورموه في جردل ميّه  
الفار مات بعد مثلا ساعة من المقاومة  
-  
جابوا فار تاني  
ورموه في جردل ميّة  
وقبل نهاية الساعة بخمس دقايق مثلا  
أنقذوه  
-  
وبعين رموه تاني  
وبعد ساعة ونصّ أنقذوه  
-  
وبعدين رموه تالت وبعد خمس ساعات أنقذوه  
-  
وفضلوا يعملوا كده لحدّ ما وصلوا لأرقام قياسيّة  
-  
والسرّ طبعا واضح  
الفار التاني كان عنده أمل في المرّة التانية  
إنّ حدّ هييجي ينقذه زيّ المرّة الأولي  
فقدر يقاوم الغرق لمدّة ساعة ونصّ  
-  
في المرّة التالتة كان متأكّد إنّ فيه حدّ هييجي
ينقذه  
زيّ المرّتين اللي فاتوا  
ففضل قادر يقاوم أكتر  
وما استسلمش للغرق  
-  
وفي كلّ مرّة كان بيزيد تأكّد الفار  
من إنّ فيه حدّ هييجي وينقذه  
لحدّ ما وصل لقدرات قياسيّة  
من مقاومة الغرق وعدم اليأس  
-  
للأسف  
ده اللي بيتعمل مع الشعوب العبيطة اللي زيّ
حالاتنا  
لازم يتساب لك شعاع أمل  
يخلّيك تفضل حاسس إنّه آهي  
هانت  
هانت خلاص يا جماعة  
صدّقوني هانت  
هه  
المشاكل هتتحلّ آهي  
آهي  
هوبّ  
هانت خلاص  
هانت يا جماعة  
-  
لكن لو قطعنا عنّك الامل نهائيّا  
ما نضمنش ممكن تعمل إيه  
-  
وما زال الأمل في أعضاء مجلس الشعب  
اللي رافضين تعديل الدستور
