---
layout: post
title: "الكورسات"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


هل ممكن تدفع مليون جنيه في كورس ؟!

.

شوف حضرتك

الكورس المفروض هينقلني من مستوى س لمستوى ص

ولنفترض عندنا ١٠ مستويات فقط

وليكن المجال مثلا هو مجال البيع

.

فهيكون أقل مستوى هو مستوى المبتدئين جدا . يعني يا دوب
ناس لسه سامعين عن البيع مثلا . وما يعرفوش الفرق بين البيع
والتسويق

.

ومطلوب منهم يعرفوا المباديء اللي بالكاد تؤهلهم يكونوا
مندوبين مبيعات في شركات تقليدية . زي شركات بيع الأدوية مثلا . أو يشتغلوا
بياعين في محلات ملابس مثلا

.

وأعلى مستوى هو مستوى الناس اللي بتبيع بيع فيه تفاوض مع
مشترين محترفين

زي ما مثلا شركات الطائرات بتبيع الطائرات لشركات
الطيران

.

أو شركة مقاولات عالمية بتبيع خدماتها لدولة عشان تنشأ لها
خط سكة حديد مثلا أو ميناء أو مطار

.

وخلينا نتفق إن طاقة الإنسان واستيعابه يخلوه يقدر ينتقل
فقط من مستوى ١ لمستوى ٢

أو من مستوى ٧ لمستوى ٨

.

يعني مستحيل حد ينتقل من العمل كمسوق لشقة مصيفية في جمصه
مثلا لعائلة هتبات يوم واحد وهتدفع ٥٠٠ جنيه . فينتقل فجأة لبيع فندق في
شرم الشيخ من شركة مالكة لأخرى هتدفع ٥٠٠ مليون جنيه

.

لازم هيمر بإنه بدل ما كان سمسار بيأجر شقة للناس ب ٥٠٠
جنيه

لإنه هيبيع الشقة دي لحد هيستقر في جمصه كساكن ب ٥٠٠ ألف
جنيه

لإنه هيبيع عمارة في جمصة ب ٥ مليون جنيه

لإنه هيبيع فندق في اسكندرية ب ٥٠ مليون جنيه

فيبيع فندق في شرم الشيخ ب ٥٠٠ مليون جنيه

.

كل اللي فات دا فرش عشان ابيع لك المعلومتين الجايين
دول

.

المعلومة الأولى /

.

الكورس ابو مليون جنيه دا . لو بيوعدك ينقلك من مستوى ١
لمستوى ١٠

يبقى فاكس

.

إنتا لو في مستوى ١ . شوف الكورس المصمم لنقل للناس من
مستوى ١ لمستوى ٢

.

لو لقيت حد بيوعدك ينقلك من مستوى ١ لمستوى ١٠ . يبقى
نصاب

.

ولو لقيت كورس بيوعدك ينقلك من مستوى ٥ لمستوى ٦ . يبقى مش
مناسب ليك

.

ما تدخلوش طفاسة . لإنك مش هتستفيد بيه حاجة . لإن اللغة
فيه هتكون لغة الناس اللي من مستوى ٥ . فانتا مش هتفهم الكلام أصلا . فمش
هينقلك من حتة لحتة تانية

.

فلو سألت مقدم الكورس . ليه الكورس دا بمليون جنيه . فقال
لك عشان هينقلك من مستوى ١ لمستوى ١٠ . إعرف إنه نصاب

.

ولو قال لك عادي إن مستواك يكون ١ . وتدخل كورس مصمم لناس
مستواهم ٥ . يبقى غير أمين

.

النقطة التانية /

.

لو انتا في مستوى ٨ . وفيه كورس هينقلك من مستوى ٨ لمستوى
٩ . وقيمته نصف مليون جنيه . ادخل الكورس ده

.

ولو انتا في مستوى ٩ . وفيه كورس هينقلك من مستوى ٩ لمستوى
١٠ . والكورس دا بمليون جنيه . ادخله

.

فلو سألت مقدم الكورس اللي هينقلك من مستوى ٩ لمستوى ١٠ .
ليه الكورس دا بمليون جنيه . ووضح لك فعلا إنه يقدر ينقلك لمستوى ١٠ . فما
تستكترش الفلوس

.

ولو انتا في مستوى ٨ . وحد وعدك ينقلك لمستوى ١٠ . إعرف إن
دا جاي من مستوى صفر أساسا

.

الناس في مستوى ٨ أعقل من إنهم يصدقوا حد بيوعدهم ينقلهم
درجتين في نقلة واحدة

ما حصلتش معاهم في ال ٨ مراحل اللي عدوا بيها . ودي كانت
مراحل سهلة أصلا . هتحصل معاهم في المراحل الصعبة ؟!!

.

أخيرا /

مسؤولية النصب في الكورسات هي مسؤولية مشتركة

مشتركة بين محاضر بيبيع الوهم

وبين متدرب طماع

.

النصاب قرين الطماع . النصاب ما يقدرش ينصب لوحده . لازم
يشاركه في النصباية طماع

.

طماع كان عاوز ينتقل في مرة واحدة من مستوى ١ لمستوى ١٠ .
أو حتى ٣
