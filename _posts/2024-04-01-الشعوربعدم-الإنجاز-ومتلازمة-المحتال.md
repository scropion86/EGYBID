---
layout: post
title: "الشعوربعدم الإنجاز ومتلازمة المحتال"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


[<u>\#علم\_نفس\_البيزنس</u>](https://www.facebook.com/hashtag/%D8%B9%D9%84%D9%85_%D9%86%D9%81%D8%B3_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

[<u>\#الشعور\_بعدم\_الإنجاز</u>](https://www.facebook.com/hashtag/%D8%A7%D9%84%D8%B4%D8%B9%D9%88%D8%B1_%D8%A8%D8%B9%D8%AF%D9%85_%D8%A7%D9%84%D8%A5%D9%86%D8%AC%D8%A7%D8%B2?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

[<u>\#متلازمة\_المحتال</u>](https://www.facebook.com/hashtag/%D9%85%D8%AA%D9%84%D8%A7%D8%B2%D9%85%D8%A9_%D8%A7%D9%84%D9%85%D8%AD%D8%AA%D8%A7%D9%84?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

إمبارح اشتغلت حوالي 10 ساعات - وبعد ال 10 ساعات شغل -
بسأل نفسي أنا أنتجت إيه النهارده ؟!

لقيت الإجابة - ولا حاجة !!!

\-

فخلّينا نتكلّم النهارده عن صفتين سلبيّتين من صفات الأشخاص
الناجحين

ألا وهما - الشعور بعدم الإنجاز - ومتلازمة المحتال

\-

الشخص الناجح دايما بيكون حاسس بعدم الإنجاز

إنّه بيشتغل كتير - وما فيش نتيجة

\-

بينما في الحقيقة هوّا بيكون بيحقّق نتايج كبيرة - والناس
تشهد على ده

لكن هوّا الوحيد اللي شايف نفسه غير منجز

\-

وسبب ده هو المقام اللي الناس بتقسم عليه - واللي حضرتك
بتقسم عليه

\-

إنتا مثلا بتحقّق 4 أهداف في المباراة

الناس شايفه إنّه الطبيعيّ إنّ الشخص يحقّق هدف واحد في
المباراة - أو هدفين

إنتا حقّقت 4 أهداف

تبقى إنتا رائع بنسبة 200 % او 400 %

\-

بينما انتا بتبقى شايف إنّه الطبيعيّ إنّك تحقّق 20 هدف في
المباراة - وحاسس إنّك تقدر تعمل كده

فالماتش يخلص وانتا محقّق 4 أهداف

فتقييمك لنفسك يكون 20 % فقط !!!

\-

فتقييمك ينزل من عند الناس ب 200 أو 400 % - ل 20 % فقط
عند نفسك

فتشعر بالإحباط

\-

وعلاج المشكلة دي هو كالآتي

\-

أوّلا /

[<u>\#الحياديّة</u>](https://www.facebook.com/hashtag/%D8%A7%D9%84%D8%AD%D9%8A%D8%A7%D8%AF%D9%8A%D9%91%D8%A9?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

اخرج برّا نفسك - وانظر لأعمالك بالمنظور الطبيعيّ المحايد -
مش بمنظورك الشخصيّ المبالغ فيه

إسأل نفسك - حدّ في إمكانيّاتي الحاليّة - وظروفي الحاليّة -
المفروض يحقّق إيه ؟

وقارن إنتاجك بده

\-

لكن ما تقارنش إنتاجك بـ ( طموحك )

\-

الطموح حلو وجميل - لكن لمّا يكون وقود بيدفعنا للأمام - مش
وقود بيحرقنا !!!

\-

الطريقة الثانية /

[<u>\#وضع\_أهداف\_مرحليّة</u>](https://www.facebook.com/hashtag/%D9%88%D8%B6%D8%B9_%D8%A3%D9%87%D8%AF%D8%A7%D9%81_%D9%85%D8%B1%D8%AD%D9%84%D9%8A%D9%91%D8%A9?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

إنتا عاوز يبقى عندك شركة ب 100 مليون جنيه

وكلّ اللي معاك دلوقتي همّا 100 ألف جنيه

هتبقى عامل زيّ اللي بيرمي كوب ماء في البحر

هتحسّ إنّك ولا حاجة - ومستحيل توصل

\-

فالحلّ هو ( وضع هدف مرحليّ )

\-

أنا عاوز خلال سنتين أكبّر ال 100 ألف ل مليون واحد

وفي ال 3 سنين اللي بعدهم أكبّر المليون ل 10 مليون

وفي ال 5 سنين اللي بعدهم أكبّر ال 10 مليون ل 100
مليون

\-

وهنا تأتي صفات الأهداف - وهي ما تختصر في كلمة
SMART

\-

S = Specific

محدّد

\-

ما ينفعش تقول أنا عاوز ابقى ناجح - ده مش هدف

الهدف هو إنّك تقول أنا عاوز اعمل شركة تصنيع أدوات منزليّة
مثلا

\-

M = Measurable

قابل للقياس

\-

ما ينفعش تقول أنا عاوز تبقى عندي شركة مشهورة - إلّا إنّك
تكون عندك طريقة لـ ( قياس ) هذه الشهرة

خد معيار - وليكن مثلا عدد المتابعين لصفحة شركتك على
الفيس

\-

A = Attainable

قابل للتحقّق

\-

لازم الهدف يكون قابل للتحقيق

ما ينفعش مثلا في سنّ ال 35 زيّ حالاتي أحطّ هدف إنّي أكون
رائد فضاء

مش هينفع

\-

أنا دخلت الكاراتيه وانا عندي 16 سنة

في سنّ ال 20 كنت باكسب في بطولة الدقهليّة - لكن كنت بنافس
في بطولة الجمهوريّة مع لاعبين بدؤوا الكاراتيه قبل سنّ ال 6 سنين

فما كنتش حاطط هدف إنّي احقّق مركز في بطولة
الجمهوريّة

\-

المحافظة ماشي - لكن بطولة الجمهوريّة كنت بنافس للمتعة
الشخصيّة فقط

\-

طيّب

وهوّا معقول ال 100 ألف هيبقوا مليون في سنتين

والمليون هيبقى 10 في 3 سنين

وال 10 هيبقوا 100 في 5 سنين

منين بتقول لازم الهدف يكون قابل للتحقّق - ومنين بتقول
الأرقام دي ؟!

\-

أيوه يا فندم - ده معقول وقابل للتحقّق

الأرباح بتمشي على منحنى متضاعف - exponential

مش منحنى خطّيّ

\-

R = Relevant

مرتبط

\-

لازم الهدف اللي هتحدّده يكون مرتبط بشغلك

يعني ما ينفعش تكون عندك شركة أدوات كهربائيّة

وتفكّر في تصدير البصل

\-

من ثبت نبت

فكّر في تصدير الأدوات الكهربائيّة

مش كلّ ما تسمع إنّ مجال كذا بيكسب كويّس تجري وراه

بيكسب كويّس آه - للّي شغّالين فيه - الله يبارك لهم

والله يبارك لك في مجالك

من ثبت نبت

\-

T = Time-Bound

مرتبط بوقت

\-

لازم الهدف اللي هتحطّه لنفسك - يكون ليه جدول زمنيّ

سنتين

3 سنين

5 سنين

\-

فحضرتك بدل ما تفكّر إنّك عاوز يبقى عندك شركة عملاقة

ده هدف مش صحيح

\-

الهدف الصحيح - الـ SMART - هو إنّك
تقول

عاوز اعمل شركة تصنيع وتجارة وتصدير أدوات منزليّة -
S

قيمتها 100 مليون - M

معايا راس مال وخبرة في السوق تأهّلني إنّي أحقّق ده -
A

هصدّر أدوات منزليّة - اللي انا بصنّعها وبتاجر فيها
أصلا - R

الكلام ده خلال 10 سنين - T

\-

لو حضرتك ( مرحلت ) أهدافك - هيظهر قدّامك أهداف صغيّرة - مش
عملاقة

فالمقام اللي بتقسم عليه هيصغر

فلمّا تقارن إنجازك بيه - مش هتشعر بعدم الإنجاز

\-

هيييييييه

إنتا نسيت الموضوع كان عن إيه أصلا

هههههههههه

الموضوع كان عن مشكلة ( شعورك بعدم الإنجاز )

وباحكي لك عن الطرق اللي تعالج بيها الشعور ده

\-

أوّلا / قارن نفسك بالواقع

ثانيا / إعمل أهداف مرحليّة صغيرة و SMART

\-

الطريقة التالتة /

[<u>\#مقارنة\_نفسك\_بالماضي</u>](https://www.facebook.com/hashtag/%D9%85%D9%82%D8%A7%D8%B1%D9%86%D8%A9_%D9%86%D9%81%D8%B3%D9%83_%D8%A8%D8%A7%D9%84%D9%85%D8%A7%D8%B6%D9%8A?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

إنتا بتقول لنفسك إنّك شخص غير منجز

حلو

\-

قول لي دخلك السنة دي كام ؟

دخلك السنة اللي فاتت كان كام ؟

دخلك من 5 سنين كان كام ؟

دخلك من 10 سنين كان كام ؟

\-

الشخص الناجح لو رسم المنحنى ده - هيلاقي تزايد دائم -
وتزايد exponential

\-

طيّب - ما هي القطنة ما بتكدبش يا فندم

دخلك بيزيد - يعني انتا منجز - وإنجازك بيزيد - بل (
بيتزايد )

طيّب ليه انتا قاعد تجلد في نفسك إنّك فاشل ؟!!!

\-

نروح بقى للمعضلة النفسيّة التانية - وهيّا بنت عمّ المعضلة
الأولى

ألا وهي ( متلازمة المحتال )

\-

معظم الناجحين بيشعروا طول الوقت إنّهم نصّابين

وإنّهم بيقدّموا قيمة قليلة جدّا لعملائهم - والعملاء
بينبهروا بيها لإنّ احنا نصّابين وقادرين نليّسها على العملاء

أكيد العميل المبسوط ده - هوّا مش مبسوط ولا حاجة - هوّا
بيجاملني

\-

أكيد الفكرة العبقريّة اللي انا طرحتها دي - أنا كنت قرأت
عنها زمان ونسيتها - ولمّا صغتها دلوقتي الناس انبهرت بيها - لكنّها مش فكرتي
أصلا

أكيد الاكتشاف اللي انا اكتشفته ده - أكيد جه
بالصدفة

\-

الفلوس اللي انا باخدها دي هي مبالغة جدّا مقابل القيمة
اللي بقدّمها - الفلوس دي حرام أصلا

\-

دي اسمها ( متلازمة المحتال )

\-

عارف حضرتك الشخص الفاشل اللي كلّ ما يفشل يقول ده بالصدفة
والناس مستقصداني

أهو الشخص الناجح بردو كلّ ما ينجح يقول دي بالصدفة والناس
بتجاملني !!!

\-

فين المشكلة بقى

المشكلة إنّ الشخص الناجح ده هيحبط - وهيحسّ إنّه ما بيقدّمش
حاجة - فهيسكت - وهيخمل - وهنخسر إنتاجه !!!

\-

المشكلة إنّ الشخص المنتج ده هيتكسف يطلب فلوس مقابل
إنتاجه - لإنّه شايف إنتاجه ( عديم القيمة ) - فما يستاهلش ياخد عليه
فلوس

دا بيبقى معتبر إنّه ( حرام ) ياخد عليه فلوس

\-

طيّب لمّا ما ياخدش فلوس - هتكون النتيجة إيه ؟

ما هتكون النتيجة إنّه حياته تتدهور ماليّا - فإنتاجه يقلّ
فعلا !!!

\-

فبنقول له - تخلّص من العقدة دي

دي عقدة المبدعين - مش النصّابين

\-

النصّاب ما عندوش عقدة

النصّاب بيبقى بينصب وهوّا عارف إنّه بينصب

يعني النصّاب ما بيكونش عاوز يقدّم قيمة - وبعدين في النصّ
بيكتشف إنّه يا حرام نصب على الناس

هوّا بيبقى باديء من الأوّل أصلا وعارف إنّه ما فيش قيمة ولا
حاجة - واحنا هننصب على الناس النهارده

\-

لكن حضرتك باديء وعارف إنّك عاوز تقدّم قيمة - وبتجتهد -
وبتصنع القيمة

الناس بتشوف القيمة دي - بتنبهر بيها - ويشكروك
عليها

وبياخدوها يستفيدوا بيها

\-

بعد ده كلّه تطلع انتا زيّ البتاع تقول على نفسك إنّك
نصّاب !!!

\-

وعلاج المعضلة دي شبيه بعلاج المعضلة السابقة

\-

بردو قيّم الأمور بشكل محايد - قيّم الأمور بالمنظور العام
المتعادل للناس كلّها - مش بمنظورك انتا للي المفروض تكون عليه
القيمة

\-

فيه نقطة تانية هتساعدك في حلّ الموضوع ده

ألا وهي ( التقييم مقابل الجهل - وليس العلم )

\-

يعني إيه ؟

\-

يعني انتا مثلا دكتور أطفال - عارف معلومات عن دور كذا
اللي بييجي للطفل في سنّ كذا

وعارف أعراضه وعارف علاجه

وجات لك أمّ ملهوفة بابنها

فانتا شخّصت المرض - ووصّفت العلاج - والطفل الحمد لله تمّ
شفاؤه

\-

ما ينفعش تقارن معلومتك هنا بـ ( علمك ) بيها

ولكن بـ ( جهل الأمّ بيها )

\-

لو قارنت معلومتك مقابل علمك بيها - فهيّا معلومة تافهة -
تشبه معلومة أيّ حدّ إنّ 1 + 1 = 2

لإنّنا كلّنا اتعلّمنا من مليون سنة إنّ 1 + 1 = 2

فما بنحسّش بقيمتها

\-

فانتا لو قارنت معلومتك بعلمك بيها - هتحسّها تافهة

لكن قارن المعلومة دي - بجهل الأمّ بيها

الجهل ده اللي كان يساوي ( حياة ابنها )

\-

تعالى بعد شهر مثلا ونفس الأمّ دي جات لك بابنها بنفس
الحالة

فانتا كتبت نفس الروشتّة

\-

هنا الأمّ هتبتدي تحسّ بـ ( تناقص ) قيمة المعلومة

عادي

ما هيّا بقت بتقارن المعلومة مقابل علمها بيها

\-

تالت طفل لنفس الأمّ لمّا تجيله نفس الحالة اللي جات لكلّ أخّ
من اخواته مرّتين تلاتة على مدار 7 سنين

والأمّ تجيلك بابنها التالت عنده نفس الحالة للمرّة التاسعة
على التوالي - ممكن الأمّ دي تبقى مستحرمة فلوس الكشف أصلا

\-

عادي

خد فلوس الكشف وابتسم ابتسامة عريضة عادي جدّا

وحلال عليك فلوس الكشف يا دكتور

\-

قارن المعلومة بقيمتها الحقيقيّة - قيمتها مقابل الجهل - مش
مقابل العلم

القمر له ميزة عشان بيطلع بالليل والدنيا ضلمة - لكن الشمس
مالهاش قيمة عشان بتطلع بالنهار والدنيا منوّرة

\-

حضرتك لو قرأت البوست ده تاني - هتحسّ بقيمته أقلّ !!

\-

ما بتشوفش واحد زوجته زيّ القمر - وهوّا مش مهتمّ بيها
!!

اهو ده كان بينام يحلم بيها قبل الجواز - وكان مخانق ابوه
وامّه وشارعهم كلّه عشانها

\-

إلف العادة يا بيه

\-

وهيّا كمان كانت كده - كانت مسمّياه ع الموبايل حلم العمر -
دلوقتي تقول لك الموكوس راح الموكوس رجع

\-

فحضرتك قارن المعلومة بجهل الناس بيها - مش بعلمك بيها -
وقتها مش هتحسّ إنّك نصّاب

والناس تجهل معلومات بسيطة جدّا - فما تستصغرش معلومة إنّك
تشرحها للناس

إشرحها حتّى لو بسيطة - هيّا بسيطة عندك انتا - لكنّها عند
ناس كتير جدّا ذات قيمة كبيرة جدّا

\-

المعلومة قيمتها تنبع من جهل الناس بيها

كتير بادخل بنزينة أكشف على ضغط الهواء في كاوتش العربيّة -
فالاقي ال 4 فرد قاريين 35

هل باعطي عامل البنزينة فلوس ولّا لأ ؟!

باعطي له طبعا

\-

طيّب هوّا ما زوّدش هوا !

ولو

\-

أنا باعطي له فلوس مقابل ( المعلومة )

مقابل القلق اللي كنت فيه قبل ما ادخل البنزينة - و (
الاطمئنان ) اللي بقيت فيه وانا خارج - بناءا على المعلومة اللي هوّا عطاها
لي

\-

طيّب عامل البنزينة هل يصحّ إنّه يعتبر نفسه نصّاب عشان هوّا خد
فلوس مقابل اللا شيء

لو حسّ بكده - تبقى عنده ( متلازمة المحتال )

\-

مقابل متلازمة المحتال - فيه حاجة اسمها ( تأثير داننج
كروجر )

\-

وده معناه إنّ الجاهل في بدايه تعلّمه - بيشعر بشعور مبالغ
فيه بالعلم - فيبتدي يهبد

\-

في المرحلة التانية - بيكتشف إنّه هبّاد - فثقته في نفسه
تنهار - ويبتدي يتجنّب العمل

\-

في المرحلة التالتة - بيبتدي يكتسب علم ومهارة حقيقيّين -
فيبتدي يكتسب ثقة
[<u>\#حقيقيّة</u>](https://www.facebook.com/hashtag/%D8%AD%D9%82%D9%8A%D9%82%D9%8A%D9%91%D8%A9?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)
[<u>\#تدريجيّة</u>](https://www.facebook.com/hashtag/%D8%AA%D8%AF%D8%B1%D9%8A%D8%AC%D9%8A%D9%91%D8%A9?__eep__=6&__cft__%5b0%5d=AZX_vozqL_gP1lvHoB75fvJ7htMFEN4_HKrrSCWpXrCGwx9K8N6PTE2-Tm5OHfGWIkfNyBkSxA9GOcT3WqRGirCWegG3xGl6eb9K4RLaKqCgRm-OEmr5KhkAUnN0M1U3B2UbmVo50qSqGBjPiVbn0djjk3wroHMpBiPf6gd_jxCma1_JQ8PxRr43W_vc9gJzvS8&__tn__=*NK-R)

\-

لكن الكارثة لو في المرحلة التالتة دي - أخينا ده قام لابس
في ( متلازمة المحتال ) - فيفضل طول عمره مصدّق إنّه هبّاد

\-

أيوه انتا كنت هبّاد - واتعالجت - واتعلّمت - وبقت عندك قيمة
حقيقيّة - اتعامل بيها بقى وفيد الناس بيها

لأ - يفضل محبوس جوّا سجن ( متلازمة المحتال )

\-

العلم يضيع بين جاهل مدّعي العلم - وعالم مستقلّ بعلمه فلا
ينشره

\-

عشان كده في تصنيف الناس بين العلم والجهل الناس اتصنّفوا
لأربع أصناف

1 - رجل يعلم - ويعلم أنّه يعلم - فهذا عالم - فتعلّموا
منه

2 - رجل يعلم - ولا يعلم أنّه يعلم - فهذا غافل -
فنبّهوه

3 - رجل لا يعلم - ويعلم أنّه يعلم - فهذا أحمق -
فتجنّبوه

4 - رجل لا يعلم - ويعلم أنّه لا يعلم - فهذا متعلّم -
فعلّموه

\-

النوع الأوّل ده أنا باعتبر نفسي منّه دلوقتي - أعلم - وأعلم
أنّي أعلم - فبانشر العلم اللي أعلمه - واللي بيجادلني باعمل له بلوكّ
وخلاص

\-

حضرتك متخيّل إنّك هتجادلني وتنجح في منعي من نشر العلم
وإفادة الناس - كده أبقى خاين لهذا العلم

ابقى عامل زيّ اللي امّه بعتته يوصّل حلّة محشي لخالته ميار -
فقابله واحد صاحبه جرّ خناقه - فاتخانق معاه - وقام رامي حلّة المحشي في
التراب - وفي الآخر انتصر في الخناقة

\-

هوّا انتا كنت نازل من بيتكم توصّل حلّة محشي - ولّا تنتصر في
خناقة ؟!!!

كده انتا خاين للمحشي حضرتك

وأمّك هتعاقبك

ولله المثل الأعلى

\-

صاحبك اللي قابلك وجرّ خناقك ده هو شيطان من الشياطين اللي
بتتسلّط على الناس عشان تمنع خيرهم عن الآخرين - متخيّل إنّي هشوفك شيطان
وهاعمل لك إيه ؟!!!

\-

النوع التاني من الأربعة - رجل يعلم - ولا يعلم أنّه يعلم
-هو ده اللي بنتكلّم عنّه في البوست هنا - وهو المصاب بـ ( متلازمة
المحتال )

\-

واحد عنده علم - لكن حاسس إنّه ما عندوش علم - وحاسس إنّه لو
نشر العلم ده - فهو علم ما لوش قيمة أصلا - فقاعد ساكت

فواجبنا نقول له يا فندم إكتب - يا فندم علّم الناس

\-

ما عندوش كاريزما - نشجّعه يطلع ويقابل الجمهور ويصوّر
فيديوهات - الكاريزما مش مهمّة

\-

النوع التالت هو الهبّاد

رجل لا يعلم - ومتخيّل أنّه يعلم - فده الهبّاد - أو علميّا
نقول إنّه ( في المرحلة الأولى من منحنى داننج كروجر )

\-

النوع الرابع هو الشخص طالب العلم - هو شخص لا يعلم -
ويعلم أنّه لا يعلم - معترف بجهله - فهذا متعلّم - فعلّموه

\-

عشان كده اللي بيسألني سؤال استنكاريّ باعمل له بلوكّ
بردو

السؤال الاستنكاريّ بيطلع من واحد لا يعلم - بسّ صعبان عليه
نفسه إنّه يظهر بصورة الذي لا يعلم - فبيسأل سؤال بصيغة استنكاريّة

قال يعني هوّا زيّه زيّك - إنتا ليك رأي - وهوّا ليه رأي -
وبيتناقش معاك راس براس بقى - فبيستنكر عليك

\-

مع إنّ الحقيقة مش كده - الحقيقة إنّك عندك معلومة - وهوّا
عنده رأي !!

فمنين الرأي هيحطّ راسه براس المعلومة ؟!!!

\-

وأحيانا لا بيكون عنده لا رأي ولا معلومة - لكنّه مش عاوز
يسأل عشان ما يبانش جاهل - فيقوم إيه ؟!

يقوم يستنكر !!!

\-

يعني مثلا - بدل ما يقول ( لو سمحت كيف نتعامل مع الشخص
الهبّاد )

هتلاقيه بيسأل بصيغة ( وليه ما نتناقشش مع الهبّاد ده
ونفهّمه بهدوء )

فده سؤال استنكاريّ صادر من شخص لا يعلم - لكنّه متكبّر إنّه
يقول إنّّه لا يعلم

وطلب العلم - والتكبّر - لا يلتقيان

\-

ففي المقال دا اتكلّمنا عن آفتين بيصيبوا الشخص المجتهد
المنتج المنجز

ألا وهما - الشعور بعدم الإنجاز

والشعور بالاحتيال

\-

يتبقّى ليك في ذمّتي حاجة تالتة

ألا وهي

\-

ممكن حضرتك تكون حاسس بعدم الإنجاز - أو بالاحتيال - لإنّك
فعلا بتتمرقع وما بتنجزش حاجة

فما تاخدش الكلام لنفسك إنّك لو حاسس بعدم الإنجاز - تبقى
جميل

ممكن انتا فعلا حاسس بعدم الإنجاز - لإنّك فعلا غير
منجز

\-

طيّب وتعرف ازّاي ؟

اقرأ البوست تاني هتلاقيني بانصحك بمقارنة إنتاجك بالإنتاج
الطبيعيّ

لو إنتاجك أقلّ من الطبيعيّ - وانتا حاسس بجلد الذات - فانتا
تستاهل جلد الذات فعلا - وانا هاجي أجلدك مع ذاتك عادي - وهنجيب ناس
تجلد

\-

قلت لك قارن نفسك بالماضي

دخلك من سنة - من 5 سنين - من 10 سنين

لو لقيته ثابت !! يبقى حضرتك بتستعبط وانتا فعلا شخص غير
منجز

\-

ولو جدع أكتر - قارن دخلك بقيمة الدولار في كلّ وقت - عشان
ما تبقاش بتضحك على نفسك وانتا في الحقيقة دخلك ثابت أصلا - بيزيد كرقم
فقط - لكن القيمة ثابتة

\-

فحضرتك ما تاخدش الكلام لنفسك إنّك جامد بسّ هيّا مشكلة نفسيّة
محتاج تتخلّص منها

إنتا فعلا منجز ومنتج - لكنّك مرهف المشاعر يعني - فحاسس
بتأنيب الضمير رغم إنّك جامد

\-

ممكن تكون لا جامد ولا نيلة

وما خدتش من صفات الناجحين إلّا تأنيب الضمير !!
