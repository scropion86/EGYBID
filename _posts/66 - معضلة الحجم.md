---
layout: post
title: "66 - معضلة الحجم.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
السلام عليكم

من أكبر المشاكل اللي بتعوق فكر الناس عن البيزنس
والصناعة

هي ( مشكلة الحجم )

عدم استيعاب حجم الطلب علي منتجهم

\-

لو قلت لك مصر بيتفتح فيها كام كانزاية حاجة ساقعة في
السنة

هتقول مليون

اتنين

عشرة

إنتا مش هتبقي متخيّل الرقم

\-

أقصد مش متخيّلة إنّك حتّي لو تعرفه مش هتبقي متخيّله

يعني مش هتبقي متخيّل المليون كانزاية دول قد إيه

وبناءا علي موضوع عدم قدرة العقل علي استيعاب الرقم

فإنتا كأنّك ما تعرفش الرقم أصلا !!!

وبناءا عليه مش هتفكّر تستثمر في المنتج الفلانيّ

\-

المشكلة دي بتنتج أساسا من إنّ الناس

بتحسب علي أساس استهلاكها

وبالكتير استهلاك شارعها

فتلاقي ناس كتير بينهم وبين التفكير في الاستثمار

في منتج معين حاجز

ألا وهو حاجز ( الحجم )

حجم الإنتاج

\-

بردو عشان أنا عارف إنّك غالبا

لسّه ما استوعبتش أنا أقصد إيه

\-

القمصان

مالها ؟

تخيّل مصر بتنتج كام قميص في السنة

وبكام

إنتا لو حاولت تتخيّل هتقول مثلا 100 ألف قميص

مليون قميص

إنتا عقلك هيحسب علي قدّ استهلاكك إنتا وأصحابك

وعيلتك

وجيرانك

وآخر الشارع

وآخر المدينة

\-

المهمّ عقلك هييجي عند إطار جغرافيّ معيّن وهيهنّج

مش هتعرف تتخيّل الحجم

وبناءا عليه مش هتعرف قدّ إيه فيه فرصة في المنتج ده

\-

ولو قلت مليون قميص مش هتتخيّل دول بيبقوا قدّ إيه

ولا محتاجين كام مصنع عشان ينتجوهم

ولا سعرهم كام

ولا صافي الربح فيهم كام

\-

أحد الأصدقاء أخبرني إنّه كان له صديق

شغّال مهندس في مصنع فلاتر مياه

فكان المهندس ده بيدردش معاه

فبيقول له أنا مش عارف

إحنا قاعدين طول السنة ننتج الفلاتر دي ونودّيها فين
؟!

\-

بالفعل

المهندس ده عقله مش قادر يتصوّر ( الحجم )

بيقعد بينه وبين نفسه يقول

معقول المكن اللي قاعد يرمي فلاتر بالآلاف في اليوم
ده

مين في الناحية التانية بيسحبوه كمستهلكين ؟!

\-

ده مهندس - مش بيزنس مان

فعقله بيبقي مش قادر يستوعب السوق

هوّا يستوعب المكن والميكانيكا - لكن مش السوق

فما بالك بقي باللي ما لوش علاقة بالسوق أصلا

بيبقي صعب عليه جدّا يتخطّي ( معضلة الحجم ) دي

\-

تخيّل واحد شاف منتج ما وفكّر يعمل له اسطمبة

فتقول له المفروض ع الأقلّ

تنتج 100 ألف قطعة من الاسطمبة دي

عشان يبقي تكلفتها مجدية

فيسرح بخياله لحظة

ويقول لك طب خلاص بلاش نعمل الاسطمبة

\-

في اللحظة دي هوّا سأل نفسه

يا تري فيه سوق هيسحب منّي ال 100 ألف منتج دول

مستحيل

100 ألف ده رقم مهول

\-

في حين إنّه في الحقيقة

ممكن السوق يكون استهلاكه في اليوم الواحد

100 الف قطعة من المنتج ده

بسّ هوّا عقله مش قادر يستوعب الرقم

\-

لو قلت لك تعالي نعمل مصنع بوجيهات

هتحسب إنتا وأصحابك وكلّ اللي تعرفهم

بيستهلكوا كام بوجيه ف السنة يعني !!!

وهتصرف نظر

\-

في حين إنّك لو عملت مصنع

بيعمل 100 ألف بوجيه في اليوم ممكن يتباعوا

بسّ إنتا واقف قدّام ( حاجز الحجم )

\-

أنا شخصيّا ياللي باعتبر نفسي

بتاع دراسات سوق ودراسات جدوى

عقلي أحيانا ما بيستوعبش موضوع الحجم ده

\-

طيّب

إنتا ذكرت أمثلة كتير قوي عن المرض

طب والعلاج ؟!

العلاج ببساطة هوّا مجموعة الحسابات التالية

عندك أكتر من طريقة

\-

أبسطها

شوف الفرد العادي

بيستهلك كام من الحاجة دي في السنة

واضرب في 100 مليون

\-

يعني المواطن العادي

ممكن يكون بيستهلك 100 كانزاية في السنة

ده بفرض إنّه بيشرب 2 كلّ أسبوع

وفيه طبعا ناس بتشرب 2 كلّ يوم

بسّ خلّينا في المتوسّط

\-

وبردو نعمل حساب إنّ فيه أطفال وكده

فخلّينا نقول 2 فقط في الأسبوع قايم ف نايم يعني

يعني إحنا محتاجين 100 كانزاية \* 100 مليون

يعني 10 مليار كانزاية في السنة

\-

وكنت بتقول لي 10 مليون ؟!!!

يعني تقديرك للحجم

كان 1 من 1000 من الحقيقة ؟!!!!!

\-

المواطن العادي بيستهلك كام قميص في السنة

قول 4

اضرب في 40 مليون شاب وراجل

يعني 160 مليون قميص في السنة

وكنت بتقول لي مليون ؟!

\-

الطريقة التانية

احسب استهلاك الأسرة

واضرب في 25 مليون أسرة في مصر

\-

يعني

مفارش السرير

بنحتاج كام مفرش سرير في السنة

قول كلّ أسرة هتشتري 2 كلّ سنة

يعني 50 مليون مفرش سرير

إنتا متخيّل الرقم

\-

الراجل اللي كان عاوز يعمل اسطمبة الشمّاعات

وخاف من رقم 100 ألف

الأسرة العاديّة بتستهلك كام شمّاعة في السنة

قول 4

اضرب في 25 مليون

يعني 100 مليون شمّاعة في السنة

يعني الاسطمبة لو بتنتج 100 ألف شمّاعة وتبوظ

فإحنا محتاجين ألف اسطمبة شمّاعة كلّ سنة

متخيّل الهبل ؟!!!

\-

فيه طريقة تالتة

اضرب في مليون جوازة في السنة

يعني

إحنا محتاجين كام غسّالة في السنة

عندك مليون جوازة

كلّ جوازة بتستهلك غسّالتين تقريبا

فعندك 2 مليون غسّالة محتاجين نصنّعهم كلّ سنة

ده غير اللي بيتصدّر

ده غير اللي بيشتري غسّالات من غير جواز يعني

واحدة غسّالتها باظت أو قدمت

وهكذا

يعني ممكن يكونوا أكتر من 2 مليون

غسّالة جديدة كلّ سنة

متخيّل الرقم ؟!!!

\-

إنتا متخيّل كلّ عروسة بتشتري

كام طقم مفارش وكام فوطة وكام وكام وكام

اضرب كلّ 50 من دول في مليون جوازة

ده اللي يلزم الجوازات الجديدة فقط

\-

الطريقة الرابعة

عندك نصف مليون شقّة بيتبنوا سنويّا

اضرب بقي في كام باب في الشقّة

كام جردل دهانات

كام متر مواسير

كام متر سيراميك

هتطلع أرقام عقلك هيهنّج منها

\-

الطريقة الخامسة

عندك 2.5 مليون مولود كلّ سنة

يعني 5 مليون طفل في عمر ما بين سنة وسنتين

كلّ طفل بيستهلك في اليوم مثلا 5 حفّاظات

يعني في السنة 1500 حفّاظة

يعني كلّ سنة محتاجين 7.5 مليار حفّاظة

\-

والله وأنا باكتبها كتبتها 7.5 مليون مش مليار

الرقم مش قادر استوعبه !!!

إنتا عارف لو الحفّاظة بجنيه واحد

يعني فيه صناعة وتجارة

حجمها 7.5 مليار جنيه في الحفّاظات فقط

اللي العيال بتببي فيها

\-

الطريقة السادسة

مصر فيها 12 مليون مركبة

بين سيّارات ملّاكي ونقل وأتوبيسات وخلافه

الملّاكي لوحده 5 مليون سيّارة

\-

يعني لو كلّ سيّارة

غيّرت طقم بوجيهات مرّتين في السنة

يعني 8 بوجيهات \* 12 مليون مركبة

فإنتا محتاج 100 مليون بوجيه كلّ سنة

اقسم علي 365 يوم

يعني كلّ يوم بيتمّ تغيير 270 ألف بوجيه

في ورش مصر

إنتا مستحيل تتخيّل الرقم !!!

\-

لو كلّ عربيّة بتغيّر بطّاريّة في السنة

يعني عندك 12 مليون بطّاريّة مطلوبين كلّ سنة

يعني حوالي إلا ربع

\-

الطريقة السابعة

مصر فيها حوالي 300 مدينة و 4000 قرية

لو كلّ مدينة فيها 100 صيدليّة فقط

وكلّ قرية فيها 10 صيدليّات فقط

فإنتا عندك 70 ألف صيدليّة في مصر

\-

يعني إنتا لو هتصنّع لسّانات فقط

فقدّامك سوق فيه 70 ألف عميل

\-

ده غير المستشفيات اللي يبلغ عددها 2000 مستشفي

وطبعا ده غير عيادات الأطبّاء

ال 2000 دول همّا 2000 مستشفي بمعني مستشفي

مش مجرّد عيادة

يعني ممكن العيادات تطلع 50 ألف عيادة بالمرتاح

\-

الحجم يا إخواننا

الحجم !!!

من أبسط الطرق اللي ممكن تعرف بيها استهلاك مصر من حاجة
معيّنة

هيّا إنّك تشوف الأسرة المتوسّطة بتستهلك كام من الحاجة دي في
السنة

وتضرب الرقم ده في 25 مليون - لأنّ ده عدد الأسر في
مصر

25 مليون أسرة - متخيّل يا مان !!!

\-

يعني لو الأسرة المتوسّطة من أبّ وأمّ وطفلين

بتستهلك زبادي مثلا في اليوم ب 5 جنيه

يعني في السنة بحوالي 1800 جنيه

اضرب الرقم ده في 25 مليون

يطلع استهلاك الزبادي في السنة ب 45 مليار جنيه

\-

ممكن عقلك ما يستوعبش الرقم

إنتا مجنون يا عمّ إنتا ؟!

عاوز تقول لي المصريين بيستهلكوا زبادي في السنة

ب 45 مليار جنيه

أيوه

\-

إزّاي ؟!!!

زيّ السكّر في الشاي

إزّاي إزّاي يعني

هوّا أنا إيه مشكلتي إنّ عقلك مش قادر يستوعب الرقم
؟!

دي مشكلتك إنتا

\-

مشكلة الناس إنّ عقلها بيقف عند حساب الرقم لأسرة
واحدة

لكن فعلا عقول الناس بتهنّج من الأرقام الكبيرة

هههههههههه

\-

المشكلة التانية هيّا إنّ معظم الناس

بتقيس علي أساس تفضيلاتها الشخصيّة

يعني هوّا لو مش بيحبّ الزبادي

فمش هيتخيّل إنّ له سوق

\-

في حين إنّك لو هتدخل البيزنس

يبقي لازم تفكّر بالعقل الجمعيّ للناس

مش بعقلك إنتا الشخصيّ

\-

ما ينفعش مثلا تكون إنتا مش بتلبس جاكت تقيل في
الشتاء

فتستبعد فكرة إقامة مصنع جواكت تقيلة !!!

إنتا مش بتبرد دي حاجة تخصّك إنتا

لكن لو هتفكّر في الاستثمار

فلازم تفكّر بالعقل الجمعيّ للناس

\-

المهمّ والرسالة اللي عاوز أوصّلها من البوست ده

هيّا إنّه تقريبا أيّ استثمار في مصر هو استثمار ناجح

بشرط إنتا تستثمر صحّ

لكن من حيث نوعيّة الاستثمار نفسه

فما فيش مشكلة من النقطة دي

\-

الموضوع يشبه إنّ قدّامك أرض رمليّة قاحلة

وأرض طينيّة خصبة

الأرض الطينيّة الخصبة محتاجة منّك تكون بتعرف تزرع

لكن هيّا شخصيّا مش هتمانع من الزراعة

\-

ده وصف السوق المصريّ

هو سوق خصب - مستعدّ لإنماء البذور

المهمّ تكون إنتا عارف بتعمل إيه

\-

مش ترمي البذرة وما ترويهاش

أو ترميها وتقطفها بدري

أو ترميها وما تعتنيش بيها

-

السلام عليكم\
إمبارح كتبت بوست بقول فيه إنّ\
بيزنس علب الكبريت في مصر عامل 250 مليون جنيه\
-\
لكني زعلت جدّا إنّي لقيت الناس بتتكلّم عن الكبريت
!!!\
لدرجة إنّ فيه حدّ بعت لي رسالة\
عاوزني أعمل له دراسة جدوي عن مصنع كبريت !!!\
-\
أنا مش عامل الموضوع عشان كده خالص\
وما كنتش عاوز الرسالة دي هيّا اللي توصل للناس\
-\
وبالمناسبة\
مصنع زي مصنع الكبريت ده\
مش محتاج دراسة جدوي خرافيّة يعني\
دا هوّا عبارة عن خط انتاج واحد\
بتجيبه بسلطاته ببابا غنّوجه\
وتحطّ الفيشة في الكهربا من ناحية\
يطلّع لك علب كبريت من الناحية التانية\
-\
فيه منتجات كتير سكّتها كده\
ما فيهاش بدائل أخري\
لازم تجيب خطّ علي بعضه\
جديد بقي مستعمل\
صيني هندي أذربيجاني\
لكن هوّا المنتج ده سكّته كده\
-\
مشكلته الوحيدة إنّه بيكون سوق نمطيّ\
يعني معروف من 100 سنة\
إنّ عيلة فلان هيّا اللي ماسكاه\
-\
يا إمّ بيستوردوه يا إمّا بيصنّعوه\
وغالبا هتلاقيهم بيستوطنوا منطقة سكنيّة واحدة\
هيقول لك كذا موجود في قليوب عند ولاد أبو إسماعيل\
كذا في باب الشعريّة عند ولاد رزق\
كذا في الموسكي عند ولاد سليم اللبانين\
وهكذا\
-\
فإنتا محتاج عشان تدخل السوق ده\
إنّك تخترق موضوع عيلة فلان والمكان الفلانيّ ده\
زائد تسويق طبعا وتوزيع وكده\
-\
لكن\
أنا عاوز أرجع لصلب الموضوع\
ألا وهو \" أنا كنت قاصد إيه من مثال الكبريت ؟!!!
\"\
-\
مبدئيّا\
موضوع إنّي أجاوب علي السؤال بتاع\
أنا كنت قاصد إيه ده\
مش ظريف\
-\
عامل زيّ أمّا تقول نكتة وما حدّش يضحك\
فتضطرّ تشرحها\
بتبقي عاوز الأرض تتشقّ وتبلعك\
-\
لكن\
واضح إنّ الغلط عندي أنا\
فأنا آسف وتعالي نشرح الموضوع بتفصيل أكتر\
-\
خد عندك شويّة الأرقام دي\
مصر فيها 100 مليون مواطن\
لا يا راجل ؟!\
اصبر بسّ\
النظريّة بتقول\
لو إنتا قدرت تكسب من كلّ مواطن شلن في السنة\
يبقي هتكسب 5 مليون جنيه في السنة\
بسّ إزّاي ؟!\
هوّا ده السؤال الحقيقي\
والأمثلة علي موضوع الشلن ده\
اللي بيجمع ويوصل ل 5 مليون في السنة ده\
كتيرة جدّا\
-\
مصر بيتولد فيها كلّ سنة 2.5 مليون طفل\
لو بعت لكلّ طفل كيس حفّاضات واحد فقط في السنة\
ب 50 جنيه\
مكسبك فيه 5 جنيه\
يبقي كسبت 12.5 مليون جنيه\
-\
مصر بيموت فيها كلّ سنة حوالي نصّ مليون مواطن\
لو بعت أكفان ل 10 % منهم\
يعني 50 ألف كفن\
لو كسبت في الكفن 20 جنيه\
يبقي كسبت مليون جنيه\
-\
مصر فيها حوالي 300 مدينة\
وحوالي 4000 قرية رئيسيّة\
-\
قرية رئيسيّة يعني اسمها بيتكتب في البطاقة\
كلّ التوابع اللي أهاليها بيتكتبوا باسم قرية
جنبيهم\
مش محسوبين في ال 4000 قرية\
-\
شوف بقي ال 4000 قرية بتوابعهم فيهم كام بقّال\
قول كلّ قرية بتوابعها فيها 10 بقالات فقط\
يعني 40 ألف بقاله\
-\
وقول كلّ مدينة فيها 100 بقالة فقط\
يعني 30 ألف بقالة\
يعني مجموع 70 ألف بقالة\
-\
وده بالميّت علي فكرة\
والميّت مش من عيلتنا كمان\
يعني الميّت ده لو كان من عيلتنا ولسّه فيه الروح\
كنت ممكن أكلّمك عن 700 ألف بقالة مش 70 ألف بسّ\
لكن خلّيهم 70 ألف بقالة فقط في برّ مصر المحروسة
كلّه\
-\
لو بعت لكلّ بقالة بضاعة في السنة ب 10 آلاف جنيه
فقط\
زيت وسكّر ولبان دكر وخلافه\
مكسبك فيهم ألف جنيه واحد\
يبقي مكسبك في السنة 70 مليون جنيه\
-\
مصر بيحصل فيها كلّ سنة حوالي مليون حالة جواز\
وحوالي ربع مليون حالة طلاق\
-\
سيبك من الطلاق دلوقتي\
لأنّي مش عارف دول هتبيع ليهم إيه بمناسبة الطلاق\
-\
لكن خلّينا في الجواز\
لو فكّرت تشتغل علي الحاجات\
اللي الشقّة بتحتاجها مرّة واحدة في العمر\
يعني الحاجات غير المستهلكة\
يعني مثلا كالون الباب\
أو مثلا النجفة\
أو مثلا طبق الفاكهة\
-\
اللي هيّا الحاجات اللي بتتجاب مرّة واحدة\
والناس بتهرب من تصنيعها لأنّها غير مستهلكة\
أي نعم هيا غير مستهلكة\
مش زيّ البامبرز مثلا\
ولا زيّ الزيت والسكّر\
-\
لكن\
الحاجات اللي إنتا شايفها غير مجدية دي\
لأنّها بتتباع مرّة واحدة في العمر\
دي بيتباع منها كلّ سنة\
مليون قطعة لمليون شقّة عريس وعروسة\
-\
لو دخلت سوق زيّ ده مكسبه في القطعة دي 10 جنيه فقط\
ولتكن النجفة مثلا\
فاعرف إنّ فيه 10 مليون جنيه مكسب في الحتّة دي فقط\
خد إنتا سهم من السوق بقيمة 10 %\
يعني مليون جنيه مكسب من حاجة تافهة\
بتتشري مرّة واحدة في العمر\
-\
ما بالك اللي بتتشري مرّة كلّ سنة\
ما بالك اللي بتتشري مرّة كلّ يوم\
-\
أو\
ما بالك بحاجة زيّ الدهان\
بتتباع مرّة واحدة في العمر ماشي\
لكن ممكن تكسب منها ألف جنيه عن كلّ شقّة بتتجهّز\
في مليون شقّة بتتجهّز كلّ سنة\
يعني فيه مليار جنيه مكسب صافي في سوق الدهانات بسّ\
خد إنتا أيّ سهم من السوق ده هيطلع بملايين\
-\
مصر فيها حوالي 5 مليون سيّارة ماشيين في الشارع\
لو قدرت تكسب من كلّ سيّارة جنيه واحد\
فدول 5 مليون جنيه مكسب موجودين قدّام اللي ياخدهم\
بسّ هوّا يفكّر هياخدهم إزّاي\
-\
أنا كاتب البوست بتاع إمبارح عشان أقول حاجة واحدة\
\" مصر أكبر من تصوّراتك \"\
-\
القيد الحقيقي والرئيسي علي فكر البيزنس\
هوّا سؤال بسيط بيقول\
\" وأنا هاكسب من الموضوع ده كام يعني ؟! \"\
-\
وسبب السؤال ده\
هوّا إنّ كلّ واحد بيحسب احتياجاته الشخصيّة من الموضوع
ده\
ويضرب في 100 مثلا أو ألف\
فيطلع له رقم هزيل\
فيصرف نظر\
-\
وإنتا مين قال لك إنّك تمثّل واحد من الألف من سوق مصر
؟!\
يعني مين قال إنّ استهلاك مصر كلّها من الحاجة دي\
قدّ استهلاكك الشخصيّ 100 مرّة فقط ؟!\
أو ألف مرّة ؟!\
أو حتّي مليون مرّة ؟!\
أو حتّي 10 مليون مرّة ؟!\
-\
سلك المواعين مثلا\
هتلاقي اللي جات علي باله الفكرة دي\
سأل نفسه السؤال التقليديّ اللي بيقول\
\" وهوّا سلك المواعين ده فيه مكسب إيه يعني ؟! \"\
تلاقيه 30 ولا 40 ألف جنيه في السنة\
يا عمّ سيبك\
سلك مواعين إيه\
شوف لنا حاجة بتكسب أكتر\
أنا مش هاوجع دماغي واحرق دمّي عشان 30 ألف\
-\
لكن الحقيقة هيّا إنّهم مش 30 ألف\
ولا حتّي 30 مليون\
ولا 300 مليون\
ده ممكن يكون أكتر بكتير\
-\
وممكن - أو أكيد\
إنّهم يستاهلوا توجع دماغك وتحرق دمّك علشانهم\
-\
السؤال المهمّ بقي\
واللي أنا جاوبت عليه في البوست بتاع امبارح بردو\
بسّ في وسط الكلام\
بيقول\
\" وأنا أعرف مينن حجم سوق منتج معيّن ؟! \"\
وليكن خلّينا في سلك المواعين\
-\
الإجابة ببساطة\
هيّا إنّك تشوف الشقّة المتوسّطة\
بتستهلك سلك مواعين بكام في السنة\
-\
هتلاقيها بتستهلك سلك مواعين مثلا ب 20 جنيه في
السنة\
وممكن أكتر\
لكن خلّينا في 20 جنيه في السنة\
-\
طيّب\
مصر فيها كام شقّة ؟\
زيّ ما قلت بردو\
100 مليون مواطن\
علي متوسّط 4 أفراد في الشقّة\
يبقي عندك 25 مليون شقّة\
-\
اضربهم في 20 جنيه\
يطلع لك 500 مليون جنيه\
بيتصرفوا علي سلك المواعين في مصر\
-\
ال 500 مليون دول\
مكسبهم بالميّت 50 مليون جنيه في السنة\
-\
يعني أي نعم السعر الإجماليّ ب 500 مليون\
لكن ده مش كلّه مكسب\
ما فيه مواد خام وعمالة ونقل وكهربا وضرايب و و و\
-\
فأصحاب المصانع اللي بيبيعوا ب 500 مليون دول\
كسبانين 50 مليون مثلا - بالميّت\
-\
دوّر عليهم بقي أصحاب المصانع دول\
هتلاقيهم اتنين تلاتة ماسكين السوق ده\
الاتنين تلاتة دول بيتقاسموا في السنة 50 مليون
أرباح\
إنتا متخيّل ؟!\
-\
انا كتب الموضوع بتاع الكبريت ده\
عشان أوضّح للناس حجم البيزنس في مصر\
اللي هوّا يساوي الناتج المحلّي الإجماليّ\
اللي هوّا 300 مليار دولار\
-\
يعني تقريبا 6 مليون مليون جنيه\
يعني الرقم ده ( 6,000,000,000,000 جنيه )\
-\
بصّ للأصفار تاني\
إنتا متخيّل إنّهم 6 مليار ؟\
مش كده ؟!\
-\
لا يا باشا\
6000 مليار\
أو 6 مليون مليون\
-\
دول حجم البيع والشراء\
بتاع كلّ المنتجات والخدمات اللي في مصر في السنة\
اللي هوّا اسمه \" الناتج المحلّي الإجماليّ \"\
Gross Domestic Product\
أو GDP\
-\
اكتب علي جوجل\
Egypt GDP\
هيطلع لك متوسّطات عن آخر 5 سنين مثلا\
هتلاقيه بيلعب حوالين 300 مليار دولار\
في 2016 و 2017 مثلا\
كان واصل ل 330 مليار دولار\
-\
في 2017 هتلاقيه نزل شويّه نتيجة لقرار التعويم\
لكنّه عمليّا بالمصري هتلاقيه حوالي 6000 مليار جنيه\
لمّا الدولار ارتفع طبعا دول بقوا بيتترجموا لدولار
أقلّ\
-\
لكن ما علينا\
خلّينا في ال 6000 مليار جنيه\
بالميّت أرباحهم 10 % مثلا ؟!\
يعني 600 مليار جنيه أرباح\
للناس اللي شغّالين في البيزنس في مصر\
-\
لو خدت سهم من ال 600 مليار دول\
بواحد من مليون حتّي\
هيطلع عندك السهم ب 600 ألف جنيه\
إنتا متخيّل ؟!\
-\
يعني لو مصر فيها مليون رجل أعمال\
كلّهم بيكسبوا في السنة زيّ بعض\
هيبقي مكسب أيّ حدّ فيهم 600 ألف جنيه في السنة\
-\
أنا من حوالي 5 سنين\
أحد أصدقائي قال لي\
مصر فيها مليون مليونير\
وألف ملياردير\
-\
حاليا وبعد إطّلاعي علي السوق بشكل أكبر\
بقيت أقدر أصدّق المعلومة دي\
-\
مصر فيها خير كتير يا جماعة\
كتير جدّا\
بسّ اللي يمشي في طريقه\
-\
أخيرا\
لينك البوست بتاع إمبارح في أوّل كومنت\
-\
[<u>\#مرزوقيّات_في_البيزنس</u>](https://www.facebook.com/hashtag/مرزوقيّات_في_البيزنس?source=feed_text&epa=HASHTAG)\
[<u>\#ههريك_أرقام_النهارده</u>](https://www.facebook.com/hashtag/ههريك_أرقام_النهارده?source=feed_text&epa=HASHTAG)\
[<u>\#أنا_أشير_إلي_القمر_وأنت_تنظر_إلي_صباعي\_</u>](https://www.facebook.com/hashtag/أنا_أشير_إلي_القمر_وأنت_تنظر_إلي_صباعي_?source=feed_text&epa=HASHTAG)!!!\
[<u>\#رقم_البطاقة_كام_يا_سونة\_</u>](https://www.facebook.com/hashtag/رقم_البطاقة_كام_يا_سونة_?source=feed_text&epa=HASHTAG)؟!!!\
[<u>\#خمسين_ستّين_سبعين</u>](https://www.facebook.com/hashtag/خمسين_ستّين_سبعين?source=feed_text&epa=HASHTAG)\
[<u>\#تمانين</u>](https://www.facebook.com/hashtag/تمانين?source=feed_text&epa=HASHTAG)\
[<u>\#خمسة_وتمانين</u>](https://www.facebook.com/hashtag/خمسة_وتمانين?source=feed_text&epa=HASHTAG)\
[<u>\#بس_كده_حلو_قوي</u>](https://www.facebook.com/hashtag/بس_كده_حلو_قوي?source=feed_text&epa=HASHTAG)
