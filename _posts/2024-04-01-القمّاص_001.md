---
layout: post
title: "القمّاص"
date:   2024-04-10T00:00:01+03:00
author: "Mahmoud Marzouk"
category: "مفاهيم حياتيّة"
---


لما حد بيبعت لي رسالة واتاخر في الرد عليها  
وبعديها الاقيه باعت رسالة من نوعية  
"شكرا ع الاهتمام"  
وكده  
بيلقّح يعني اني ما ردتش عليه  
-  
ده كده باعمل حسابي اني مش هرد عليه الا باقل
القليل  
وممكن ما اردش خالص  
-  
مش عقاب ليه ولا حاجة  
الفكرة كلها ان الشخص ده "قمّاص"  
والشخص اللي زي ده "ما بيعجبوش العجب"  
-  
لو خلعت عينك وعطيتها له  
هيقول لك "ما بحبش العيون العسلية"  
كنت عاوزها خضرا  
-  
طب ليه م الاول اصلا ؟!  
ما انا اريح نفسي من الشخص اللي زي ده  
-  
لو رديت عليه رد مفصل هيشتكي الاطالة  
ولو رديت رد موجز هيقول انك بتبخل بالمعلومة  
طب وانا احرق دمي ليه  
-  
ولو رديت بسرعة هيعتبرك ما تعبتش نفسك في البحث  
ولو قلت له انتظر هابحث وارد عليك هيشتكي التاخير  
-  
هوا كده - قمّاص - ما بيعجبوش العجب  
-  
نصيحة ليك انتا بقي  
ما تبقاش الشخص ده  
ما تبقاش قمّاص  
خلّيك هيّن ليّن  
سمحا اذا بعت واذا اشتريت  
ويا سلام علي الجمال في قوله  
صلّي الله عليه وسلّم  
"سمحا اذا اقتضي"  
-  
يعني تخيل واحد واخدك للقاضي يشتكيك  
لكنه حتي في الموقف ده متسامح  
ممكن القاضي يحكم له بواحد اتنين تلاتة  
ياخد واحد واتنين ويسامح في تلاتة  
-  
الموضوع ده بيكون خطير جدا من الزوجات  
الزوجة اللي بتتقمص من اقل حاجة  
ومتخيلة ان ده هيخلي جوزها يعاملها بالشوكة
والسكينة  
-  
عمليا هوا ممكن يعمل كده في الاول  
لكن هيجيله وقت ويزهق  
ساعتها هيرمي طوبتها ويريح دماغه  
-  
تزعل بقي تتحرق تتفلق ما انا هاعمل لها ايه يعني  
ما انا كل ما باعمل حاجة حلوة بنسبة 99 %  
بتتقمص من ال 1 % الناقصة  
يبقي ليه من الاول اتعب نفسي في ال 99  
-  
الفكرة كلها ان الشيطان بيكون لاعب في دماغ الزوجة
دي  
انها بتعمل الصح  
الشيطان ده ممكن يكون الشيطان - او امها - او
صاحبتها  
او بطلة المسلسل  
-  
والموضوع بيرسي في الاخر علي  
اتطلقتي ؟! آني آسفة  
-  
ممكن ما تتطلقش  
لكنها تفقد الشخص اللي كان مستعد يعمل 99 حاجة
حلوة  
من 100 حاجة عشان يرضيها  
ممكن العلاقة تموت بس ما تتدفنش  
يعني ممكن روميو اللي كان كل يوم يقع من ع الشجرة  
يبطّل يعمل كده - بس ما يطلقش  
كده العلاقة ماتت - لكنها ما اتدفنتش  
-  
بلاش تكون الطرف ده في العلاقة  
كام مرة كان عاجبك قميص قوي  
لكنك ما اشتريتوش لانه ابيض  
-  
ابيض يعني هيبان فيه اي بقعة  
اهو ده الشخص القمّاص  
بيبقي مرهف المشاعر كده  
لكن مشاعره المرهفة دي تخلّيك تكرهه  
-  
لانه زي القميص الابيض  
مش هيسترك  
مش هيسامحك  
مش هيفوّت لك  
-  
الحياة اقصر من ان حد يحرق دمك بالشكل ده  
سيّدنا عمر قال "اعتزل ما يؤذيك"  
-  
ما تحطش راسك في \*\*\* القرد  
وترجع تشتكي  
-  
الامام ابن القيّم قال  
ان بعض الناس مثل الخنازير  
لو احسنت اليهم الف مرة ثم اسأت مرة  
لنسوا الاحسان وتذكروا الاساءة  
-  
والشخص القمّاص ده مدخل لانه يكون من النوعية دي  
اللي بدايته قمّاص كده هيبقي من الخنازير دي  
-  
احنا بنحب الحد الفرفوش  
اللي ينسي ويسامح  
ما هو اصل احنا ما ضربناكاش بالنار يعني  
-  
هتقول لي يعني استحمل غلاسة الناس واسكت  
يا باشا - لما يبقي الموضوع عادي ابقي فوّت  
لكن لما يبقي الطرف التاني حلوف فعلا  
مش هقول لك بلاش تبقي قمّاص  
اقطع علاقتك بيه خالص  
اعتزل ما يؤذيك
