---
layout: post
title: "احكي قصّة"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


في بداية لقائي مع د إيهاب - حكيت قصّة إنّي وانا طفل صغيّر
كانت مجلّات ميكي بالنسبة لي هيّا كاتالوجات الماكينات اللي كان بابا الله
يرحمه بيشتريها للفلّاحين

وإنّ مكان اللعب بتاعي كان الجراج - حيث كان بابا الله
يرحمه بيرمي قطع الغيار التالفة

وإزّاي دا كان السبب في تعلّقي بمجال الميكانيكا

\-

سيبك من القصّة نفسها

وتعالى نتكلّم عن ( ليه أنا ذكرت القصّة دي ) ؟!

\-

[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUQ685U5ZN-EfMO8ISZ6_q0Om9fxu_AxhqASgu4WP0qDa-Is6AtO3yCNTHRxEcOrat5Y6RusNmi93O03K_6O1yOEhsERU7_VHoM4s-WjMNy91akTj-xEbOzoYjsZn--is8Gc3FLP0jJ1ftaEo9GuQibg4VwhX7-9-UW0LOklF6NZ_anxD6oqBNpxgvu9r2FL4w&__tn__=*NK-R)

احكي قصّة - أو اهتمّ بالـ story telling

\-

من الطرق الناجحة جدّا في صناعة البراند هي ( ربط البراند
بقصّة )

ويا سلام لو القصّة فيها صعبانيّات

\-

أشهر حاجة ممكن نستشهد بيها في المجال ده هيّا قصّة ستيف
جوبز مع أبل

وإزّاي بدأ من الصفر

\-

مش ده البلوفّ

البلوفّ إنّه بعد ما عمل شركته - حلم حياته - ومستقبل
غاياته - ومستحلب راياته - ومشتفحل شلنكباته - اقرص كتير هنا - القرص حلو
في حكاية القصّة

إزّاي بعد دا كلّه - جم صحابه الغدّارين - الغدّارين يا بيه -
طردوه من الشركة

\-

لكنّه لم يتنحنح - ولم يترحرح - ولم يتزحزح - اقرص كتير ما
تخافش يا طارق بيه

إزّاي بعد دا كلّه - الشركة فشلت من غيره - واضطرّوا أصدقائه
ولاد السيّدة غير النظيفة يستعينوا بيه تاني

ومن هنا بدأ الهوى - من هنا بدأ الكلام - ورجع ستيف جوبز
ينهض بشركة أبل من تاني - من تاني - من تاني

وانزل على ركبك ع المسرح - وشدّ ف شعر الباروكة - بسّ مش قويّ
للباروكة تتخلع

ولّا أقول لك - شدّ جامد - جامد - واحزق - دا هيجيب صريخ
عياط وتصقيف مع الجمهور

\-

القصّة دي هيحكيها بفخر واحد شاري جهاز آيفون امبارح وقاعد
مع صاحبه ع القهوة - هيلاقي حاجة يحكيها - ومن هنا الشخص ده هيرتبط (((
عاطفيّا ))) بشركة أبل - وبموبايلات آيفون - فما تبقاش تستغرب لمّا تلاقي
الناس بايته قدّام محلّات أبل في العاصمة الإداريّة عشان تشتري الجهاز الجديد
بربع مليون جنيه !!!

\-

ضروريّ جدّا تربط البراند بقصّة - تربط براند العربيّ مثلا
بشخص الحاجّ محمود العربيّ - اللي بدأ بيبيع مساطر وأساتيك لزمايله في
المدرسة - وبعد كده اشتغل في محلّ في الموسكي - وكان حلمه يشتري محلّ
البرنسيس

وبعدين اشترى محلّ البرنسيس - وتتوالى القصّة

\-

ضروريّ تربط قصّة سيّارات مرسيدس بزوجة صاحب الشركة اللي لفّت
ألمانيا مع ابنها في سيّارة زوجها - عشان تثبت للناس إنّ دي سيّارة فعلا -
وممكن تمشي من غير خيول بتجرّها !!!

\-

احكي قصّة - دا هيرتبط مع الناس أكتر من الأرقام
والإحصائيّات

اربط البراند بتاعك بقصّة - ويستحسن لو القصّة يكون فيها
صعبانيّات - وما تقلقش - كده كده هتلاقي الصعبانيّات - أيّ حدّ نجح ضروريّ يكون
مرّ بصعبانيّات - فإنتا مش هتغلب إنّك تلاقي صعبانيّات - لكن هتغلب إنّك أساسا
تكون مهتمّ بحكاية القصّة

\-

دا ما يخصّ التسويق

فيه نقطة تانية تخصّ الكتابة والإلقاء - وأنا أكّدت على
أهمّيّة الاهتمام بالكتابة الأدبيّة والإلقاء في لقائي مع د إيهاب بردو

النقطة دي إنّي كنت داخل على لقاء متوقّع يكون من 3 لـ 4
ساعات - فمحتاج اسرق الناس في أوّل خمس دقايق إنّهم يتخدّروا ويكمّلوا معايا -
فكان ضروريّ أبدأ بحكاية قصّة - ويا سلام لو قصّة هترجّعنا للطفولة

\-

اهتم بحكي القصص

واهتم بالبدايات

إنتا مكمّل البوست ده عشان قلت لك في أوّل سطر ( في لقائي مع
د إيهاب )

وبعد السطر دا حكيت لك 3 قصص عن ستيف جوبز والعربيّ
ومرسيدس

\-

الإنتاج مهمّ - والجودة مهمّة - والسعر مهمّ - لكن التسويق
يحيط بكلّ ده

وحكاية القصص جزء مهمّ جدّا من التسويق
