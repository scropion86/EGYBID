---
layout: post
title: "لا تهتمّ بالتعليم"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


ليه بتتكلّم كتير عن الدين على الصفحة - مع إنّها صفحة بيزنس
؟!

\-

أوّلا /

دي حرّيّة شخصيّة - دي صفحة شخصيّة ومن حقّ صاحبها يتكلّم عن
اللي يحبّ يتكلّم فيه

\-

ثانيا / ودي الإجابة /

أنا في الحقيقة ما باتكلّمش على الصفحة غير عن
البيزنس

حضرتك بسّ اللي مش واخد بالك من ارتباط المواضيع اللي
بنتكلّم عنها بالبيزنس

\-

لمّا نتكلّم في 20 بوست عن الربا - فاحنا بنتكلّم عن (
التمويل ) حضرتك

والتمويل دا جزء من البيزنس

فاحنا بنوضّح لحضرتك حكم هذا النوع من التمويل

مش بنتكلّم عن الربا من الناحية الشرعيّة فقط يعني

\-

بدليل إنّك مش هتلاقيني باتكلّم عن الحجّ مثلا - ما هو الحجّ
زيّ الربا - الاتنين مسائل شرعيّة - ليه أنا باتكلّم عن الربا وما باتكلّمش عن
الحجّ ؟!!

\-

لمّا نتكلّم عن ( الأرزاق ) وضرورة فهم طبيعة الأرزاق
وعلاقتها بالسعي

فاحنا بنتكلّم عن ( الأرباح )

وبنفسّر لحضرتك مشكلة كبيرة جدّا بتقابلك ف ( البيزنس )
بتاعك - لمّا تلاقي نفسك عملت كلّ حاجة و ( الربح ) لسّه ما اتحقّقش

وبنوضّح لحضرتك إنّ ( استمرارك في السعي ) هو أمر إلهيّ أنت
تؤجر عليه - تؤجر عليه دي مش معناه ( ترزق ) عليه - إنتا ( تؤجر ) عليه -
يعني بتاخد ثواب وجزاء السعي - اللي مش شرط يكون ربح ماليّ

\-

إحنا على الصفحة هنا بنتكلّم عن البيزنس فقط

حتّى لو كلّمتك عن علاقتك بزوجتك - فأنا بكلّمك عنها في إطار
( البيزنس ) - إزّاي الستّ دي هتساعدك في البيزنس - أو هتعوقك وتعطّلك - وتعمل
إيه معاها عشان تجعلها معينة ليك في طريقك

\-

دايرة البيزنس أوسع بكتير من مجرّد أرقام وحسابات

دايرة البيزنس بتبدأ في الأساس بدايرة ( المفاهيم
الحياتيّة )

يعني الشخص اللي مقبل على عمل بيزنس ده هوّا ( في نفسيّته )
متفائل ولّا متشائم

جريء ولّا خوّاف

نفسيّته صلبة ولّا هشّة

\-

أنا فيه عميل توقّفت عن العمل معاه ونصحته بعدم الاستمرار
في البيزنس لمّا ركبت معاه العربيّة وشفت سواقته !!

طريقته في سواقة العربيّة تنذر بطريقته في إدارة البيزنس -
واللي هتنتهي معاه بحادثة في البيزنس !!

وطريقته في تبرير المواقف اللي حصلت في سواقته - تنذر
بطريقته في تبرير المواقف اللي هتقابله في البيزنس مستقبلا

\-

التركيبة النفسيّة والفكريّة للشخص المقبل على عمل بيزنس أهمّ
بكتير من شطارته في الجمع والطرح

دي أمور أهمّ بكتير قبل ما نقول هيعمل إيه لمّا يدخل للدايرة
الداخليّة اللي هيّا البيزنس عشان يتكلّم هناك عن التمويل والشراكات و و
و

وبعدين يدخل لدايرة أضيق وهي دايرة ( نوع البيزنس اللي
هيشتغل فيه ) - زراعيّ ولّا صناعيّ ولّا تجاريّ - ونبدأ نتكلّم عن ( فنّيّات
البيزنس اللي هيشتغل فيه )

\-

عشان كده في سلسلة ( مرزوقيّات في البيزنس ) بدأنا السنة
الأولى من التأسيس في هذه السلسلة عن المفاهيم الحياتيّة

حاجات زيّ المغالطات المنطقيّة مثلا - دي حاجات تأسيسيّة في
فكر الإنسان

التأسيس ( الحياتيّ ) ده هيتترجم معانا بعد كده لاستيعاب
أسرع لبعض تكتيكات البيزنس - زيّ ( التفاوض ) مثلا

هتلاقي التفاوض نصّه تقريبا مبني على المغالطات المنطقيّة
اللي كنّا بنتكلّم عنها في الأوّل وفاكرينها مالهاش علاقة بالبيزنس

\-

يعني لمّا الجارسون في المطعم يقول لحضرتك ( حضرتك تحبّ تشرب
إيه بعد الأكل ) - فدي مغالطة منطقيّة وضعك فيها الجارسون

مغالطة التأطير - إنّك لازم تشرب حاجة

\-

لمّا أكون باشتري ماكينة من شركة ما - وأقول لهم ( ليه
حضراتكم مش حاطّين الميزة الفلانيّة في الماكينة - مع إنّ كلّ الشركات التانية
حاطّة الميزة دي في الماكينة - إحنا كده محتاجين تخفيض في السعر )

مع العلم إنّ الشركات التانية حاطّة الميزة دي فعلا - ومع
العلم إنّي مش محتاج الميزة دي

\-

فتيجي الشركة تقنعني إنّ الميزة دي أنا مش محتاجها - وأنا
أقتنع بالفعل - وما يعملوش تخفيض في السعر - فأنا كده كسبت التفاوض

لإنّي كنت في الأساس عاوز اتفاوض على نقطة تانية - النقطة
دي لمّا آجي أتفاوض عليها بعد كده - الشركة مش هتقدر ترفضها - لإنّي صنعت لهم
معركة وهميّة في الأوّل - وخسرت فيها بمزاجي - فهمّا مش هيقدروا يرفضوا لي
الطلب التاني !!

\-

حاجة زيّ الربا مثلا - هيّا من الناحية الشرعيّة حرام - لكن
من ناحية البيزنس هيّا مضرّة جدّا

مضرّة من حيث زيادة تكاليف كلّ عمليّة بيزنس بيدخل فيها
الربا - فتلاقي الخامة اللي سعرها 100 جنيه - على ما وصلت لك وعدّت على إيد
2 تجّار قبلك - بقت سعرها 200 جنيه - عشان كلّ واحد منهم يدفع للبنك ال 20 %
بتوعه

وعلى ما يطلع من عندك المنتج سعره 300 جنيه - يوصل للعميل
سعره 500 جنيه - على ما المنتج يمرّ على إيد 2 تجّار تانيين

\-

دا من ناحية

\-

من ناحية تانية

كلّ واحد من التجّار دول - وحضرتك - يعني 5 أطراف في
المعادلة - بقيتوا محمّلين بإرهاق وصداع توفير الفلوس اللي لازم تدفعوها
للبنك مع نهاية كلّ عمليّة بيعيّة

الإرهاق والصداع ده هيكعبلوك في البيزنس - فيبقى كلامنا عن
الربا في الأوّل كان كلام عن تسهيل طريقك في البيزنس - مش كلام ديني ولا
وعظيّ فقط
