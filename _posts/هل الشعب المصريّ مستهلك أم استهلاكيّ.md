---
layout: post
title: "هل الشعب المصريّ مستهلك أم استهلاكيّ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#هل_الشعب_المصريّ\_مستهلك_أم_استهلاكيّ</u>](https://www.facebook.com/hashtag/%D9%87%D9%84_%D8%A7%D9%84%D8%B4%D8%B9%D8%A8_%D8%A7%D9%84%D9%85%D8%B5%D8%B1%D9%8A%D9%91_%D9%85%D8%B3%D8%AA%D9%87%D9%84%D9%83_%D8%A3%D9%85_%D8%A7%D8%B3%D8%AA%D9%87%D9%84%D8%A7%D9%83%D9%8A%D9%91?__eep__=6&__cft__%5b0%5d=AZUphfLl-So17rM7u61HDVhX4YC18zc5KkACSDfiNHyoPfP2R8yuk80pKtoMpaWBhhtjliHv4D7rkPQvBU9nut_l6OtxUd0GGt68S4pkQn31RuCEqCT6GckfOa55yQC3cRH5m95cag6ACzUEGF_M-TMqFZ_9JgSi30OuFQVQ4JPZ__VJimdPZPU6gzCSOGHLCnp8Lg4KsHOdJTDAzqnNhksI&__tn__=*NK-R)
؟!

\-

دايما بنسمع كلمة - إحنا شعب استهلاكيّ - أو - إحنا دولة
استهلاكيّة

\-

ودا من ضمن الخرافات اللي اتزرعت في عقول الناس بفعل
الإعلام الموجّه والموجّه - بفتح وكسر الجيم

\-

حاجة كده زيّ خرافة إنّ ربّنا سبحانه وتعالى وضع كلّ خيرات
الكوكب كلّها في مصر لوحدها - وترك باقي دول العالم بدون خيرات

أو إنّ الشعب المصريّ متديّن بطبعه - بينما الشعب الفنزويليّ
ملحد بطبعه

أو إنّ الطيّارين الأمريكان لمّا بيقابلوا الطيّارين المصريّين
في التدريبات المشتركة بينزلوا على ركبة ونصّ - ويطلبوا السماح

\-

فهل الشعب المصريّ فعلا شعب استهلاكيّ ولّا مستهلك ولّا حكايته
إيه ؟!

\-

الأوّل خلّينا نحرّر مصطلحات مستهلك واستهلاكيّ

\-

مستهلك - هي عكس مقتصد

\-

مستهلك يعني بيستهلك كتير - بينما المقتصد هو اللي بيستهلك
على قدّ حاجته فقط - وبيدّخر ما فوق حاجته

\-

إستهلاكيّ عكس إنتاجيّ

\-

إستهلاكيّ يعني هو الطرف المشتري في المعادلة

\-

فهل الشعب المصريّ مستهلك ولّا استهلاكيّ - ولّا مقتصد ولّا
منتج

\-

أوّلا - من حيث الاستهلاك

\-

الشعب المصريّ من أقلّ الشعوب استهلاكا

ليه ؟!

عشان فقير حضرتك - مش محتاجة فلسفة

هيستهلك ازّاي وهوّا ماعاهوش فلوس يشتري بيها أصلا

\-

هل الشعب المصريّ فقير

\-

قلنا قبل كده في بوست الميزان الاقتصاديّ للدول إنّ الموضوع
بسيط - كلمتين وردّ غطاهم تقدر تاخد بيهم لمحة عن أيّ دولة وأيّ شعب في
العالم

\-

بتشوف الناتج المحلّيّ الإجماليّ للدولة - ده بتقيّم بيه وضع
الدولة

بتقسم الرقم ده على عدد السكّان - يطلع لك الرقم التاني -
وهو الناتج المحلّيّ الإجماليّ للفرد

\-

الأرقام دي في مصر هي حوالي 500 مليار دولار - من 100
تريليون دولار حجم اقتصاد الكوكب

يبقى احنا اقتصادنا 5 من الألف من اقتصاد الكوكب

فاحنا دولة حجم اقتصادها كلّه على بعضه مش محصّل 1 % من
اقتصاد الكوكب

\-

ثانيا

لو قسمت ال 500 مليار دولار على 100 مليون مواطن - يطلع
حجم اقتصاد الشخص الواحد في مصر 5 آلاف دولار في السنة

وقلنا إنّ الرقم ده شامل طرق وكباري ومستشفيات ومطارات و و
و

فعمليّا بيتبقّى للمواطن فلوس في إيده من الرقم ده حوالي 10
% منّه

\-

يعني الاقتصاد الشخصيّ للمواطن المصريّ في السنة شاكب راكب
حوالي 500 دولار

فانتا طول السنة بتستهلك ما يعادل 25 ألف جنيه

\-

ال 25 ألف جنيه دول همّا أكلك وشربك وهدومك وعلاجك وتعليمك
وفسحك ومطاعمك وعرببيّاتك بزّازاتك مصّاصاتك بلاطيك كتاشيك كلوتّاتك شراباتك
حمّالاتك حاجاتك

فمستهلك بأمارة إيه يعني يا حسرة

\-

صديق ليّا كان في أمريكا بيقول لي واقف في طابور السوبر
ماركت - لقيت كلّ واحدة داخلة ع الكاشير بتحاسب على مشتريات الأسبوع ب 500
دولار

فاستهلاك حضرتك في السنة هو أكل وشرب أسرة أمريكيّة في
أسبوع

\-

عاوز تاخدها فرداني - مش شاكب راكب يعني - تعالى
نشوف

\-

المواطن المصريّ بيغيّر العربيّة كلّ كام سنة ؟

ما شاء الله - هوّا فيه عربيّة أصلا ؟!

يا سيدي تخيّل - على رأي حمدي المرغنيّ

\-

هتلاقي المواطن المصريّ لو عنده عربيّة هيغيّرها كلّ 10 ل 20
سنة

بينما المعدّل الطبيعيّ للعربيّات في أوروبّا وأمريكا حوالي 5
سنين

\-

بتغيّر الموبايل كلّ كام سنة - هتلاقي المواطن المصريّ بيغيّر
الموبايل كلّ 5 سنين تقريبا

بتشتري بيت جديد كلّ كام سنة ؟ لا شاقولّك

\-

بتلبس الجاكيت كام مرّة قبل ما ترميه

المانطالون كذلك

الحاجات دي بره بتترمي جديدة

\-

بتغيّر اللاب كلّ كام سنة

اللابات برّه بتترمي جديدة - وبتجيلنا هنا أوريجينال

\-

بتروح سينما كام مرّة في الشهر - تقريبا ما بتروحش - لكن
برّا الويك إند ده يعني تروح سينما أقلّ حاجة

\-

لو مسكت الخطّ على استقامته كده هتفهم إنّ المواطن المصريّ مش
مستهلك فعلا

\-

طاب ليه الفكرة دي منتشرة - إنّنا شعب مستهلك يعني

\-

الفكرة دي نشرها الإعلام متعمّدا - عشان لمّا الشعب يفتح بقّه
يتقال له - نعمل لكوا إيه ما انتوا اللي مستهلكين

\-

فالشعب ساعتها يقول - آه فعلا - إحنا فعلا مستهلكين -
فالشعب يحطّ في نفسه ويسكت

\-

فتقوم مكمّل عليه بالأخبار المكرّرة بتاعة كلّ سنة - بتاعة
المصريّين كلوا كاجو في رمضان بخرمانتاشر دشريون جنيه - مع إنّ معظم المصريّين
ما يعرفوش شكل الكاجو أصلا

\-

ثانيا

\-

هل الشعب المصريّ شعب إنتاجيّ أم استهلاكيّ ؟

الحقيقة إنّ الشعب المصريّ يقف على منتصف هذا الخطّ

\-

الشعب المصريّ ليس استهلاكيّا بشكل كامل

\-

الشعوب الاستهلاكيّة هي الشعوب اللي دولها عندها مصادر دخل
طبيعيّة - وعادة بتكون نظم الحكم فيها ملكيّة - فالنظام الحاكم في الدول دي
بيوزّع الفلوس على المواطنين باعتبارهم مواطنين - يعني سبب حصولك على الفلوس
هو إنّك مواطن

\-

وبناءا عليه إنتا كمواطن تقعد ساكت بقى - عاوز تطلع تتفسّح
اطلع اتفسّح

\-

ولّا أقول لك - بدل ما تطلع تتفسّح - إحنا نجيب لك الفسح
هنا - عشان تصرف هنا بدل ما تصرف برّا

\-

بسّ في كلتا الحالتين اقعد في حتّة ناشفة وسيبنا نشوف
شغلنا

إحنا شبرقنا عليك ب 10 % من ثروة البلد خلّيناك باشا -
سيبنا بقى نشوف هنعمل إيه في ال 90 % الباقيين

\-

فالشعب المصريّ مش كده

وبناءا عليه ما نقدرش نقول عليه شعل استهلاكيّ بشكل
صريح

\-

في مصر انتا مش هتاخد فلوس عشان انتا مواطن - إنتا هتاخد
فلوس لو بتشتغل - وبتشتغل كتير

وباعتبارك مواطن - فانتا عندك بلد متعلّقة ف رقبتك وانتا
ملزوم تصرف عليها

ونجيب لك واحدة من تونس تقول لك ( ما تقولش إيه ادّيتنا
مصر - نقول هندّي إيه لمصر )

\-

لكن - في المقابل - هل نقدر نقول إنّ الشعب المصريّ شعب
إنتاجيّ ؟

لأ بردو - لإنّ كفاءة الإنتاج عند الشعب المصريّ
ضعيفة

\-

شفت فيديو لمصنع صينيّ فيه 3 مكنات - وعاملة واحدة

البنت بتجري وتنطّ ( حرفيّا ) بين ال 3 مكنات

\-

تجهّز مدخلات المكنة الأولى - وتغذّي بيها المكنة - وتجري
سبرينت جنب المكنة تاخد مخرجاتها تحطّها في المكنة التانية - وتجري تنطّ دابل
كيك من فوق حاجز عند منطقة المنتج التامّ تحطّه في كراتين - إيه يا شيخة -
إيه بقى يا شيخة

\-

والفيديو واضح إنّه مش معمول لزوم اللقطة يعني - لإنّ البنت
بتعمل الحركات دي بشكل تكراريّ واضح إنّها مش أوّل مرّة بتعمله - واضح إنّ ده
شغلها بتاع كلّ يوم - وطول اليوم

\-

هتلاقي صور منتشرة كتير لعمّال صينيّين نايمين بين المكن في
فترة الراحة

الشغل في الصين 10 ساعات - 4 شغل - 2 راحة - 4 شغل

فالعمّال بيفرشوا ويناموا بين المكن في الساعتين دول

\-

أحد عملائي قال لي كنت في زيارة لمصنع في الصين - كنت باقف
جنب العامل - العامل ما يتلفتش عليّا

مع إنّه شكله مش صينيّ - يعني ع الأقلّ هيكون عندك الفضول
تشوف مين ده - لأ - العامل باصص في المكنة ومش منتبه مين غريب جه وقف
جنبه

\-

عميل عندي كان عنده مصنع في الخليج - بيقول لي العمّال
الهنود كنت اسألهم عاوزين تاخدو أجازة العيد كام يوم - يقولوا لي يوم -
وتاني يوم لو جبت لهم بيتزا كنوع من الاحتفال بالعيد يبقى بالنسبة لهم
فرح

\-

بينما صاحب مصنع مصريّ قال لي أنا عملت قانون إنّ الحمّام 3
مرّات في اليوم - من كتر ما العمّال كانوا مقضّيينها انا رايح الحمّام - انا
رايح من الحمّام

فهمّا 3 مرّات - بعد كده بقى تحفر في المصنع وتعملها وتردم
عليها زيّ القطط

\-

فما نقدرش نقول إنّ العامل المصريّ هو عامل منتج بمعنى جودة
وكثرة الإنتاج

لكن بردو ما نقدرش نلغي عنّه صفة الإنتاجيّة - لإنّه ببساطة
ما بياخدش فلوس إلّا لو اشتغل -فهو بشكل أو بآخر بيشتغل

\-

أفتكر مرّة كنت رايح بني سويف - فطلعت من البيت الساعة 2
الفجر - كنت على مدخل القاهرة الساعة 5 الفجر - لقيت الطريق واقف من
الزحمة !!

فاللي راكب أتوبيس ولّا ميكروباص ورايح القاهرة الساعة 5
الفجر ده أكيد مش رايح بارتي يعني - وكتير لدرجة إنّهم يقفلوا الطريق من
الزحمة

\-

لكن بردو الإعلام بيبروز حتّة إنّ الشعب المصريّ شعب غير
إنتاجيّ - للأغراض السابقة المعروفة

\-

طيّب

إيه لازمته الكلام ده ؟!

يا خبر ابيض - لازمته كتير - خد عندك

\-

أوّلا - تفهم إنّك مش شعب مستهلك ولا حاجة - فتقاوم الصورة
النمطيّة اللي بتتزرع في عقلك - اللي غرضها الأساسيّ ( تثبيتك )

\-

ثانيا - لو انتا بتصنّع - فكّر تصدّر للدول المستهلكة فعلا -
السوق هناك غير - اللي تبيعه هنا في مصر في سنة - تبيعه هناك في
أسبوع

\-

أحد عملائي قال لي إنّ أحسن دولة صدّر لها كانت الصين - 2
مليار نسمة حضرتك - لو كلّ واحد منهم خد نفس من سيجارة - يملوا الكوكب
دخّان

\-

فييتنام بتصدّر شباشب وكتاشي لأمريكا بما يعادل دخل قناة
السويس حضرتك

\-

في الصورة حجم صادرات فييتنام من الفوت وير للعالم - بتصدّر
للعالم ب 25 مليار دولار شباشب وكتاشي - بين قوسين - صادرات مصر السلعيّة
كلّها حوالي 30 مليار دولار

\-

صادرات الشباشب والكتاشي من فييتنام لأمريكا فقط ب 10
مليار دولار - بين قوسين - دخل قناة السويس لمصر 10
مليار دولار

\-

هتفضل عايش في ميّة البطّيخ كتير طول ما انتا سايب دماغك
للإعلام

ويا عيني تيجي تبمبك هنا تقوم واخد بلوكّ

هتلاقيها منين ولّا منين يا مواطن
