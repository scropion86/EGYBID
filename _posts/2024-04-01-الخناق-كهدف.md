---
layout: post
title: "الخناق كهدف"
date:   2024-04-10T00:00:01+03:00
author: "mahmoud"
category: "مرزوقيات"
category: "الأسرة"
---


الخناق هدفا !!!




الطبيعيّ - إنّ الخناق وسيلة

يعني إحنا بنتخانق عشان نوصل لنتيجة




زوج وزوجة بيتخانقوا بخصوص مصروف البيت مثلا

فالمفروض إنّ دي وسيلة - هيكون ليها نتيجة

لا إمّا الزوجة هتقلّل المصاريف - يا الزوج هيزوّد
المصروف

فده مثال لتوضيح إنّ الطبيعيّ إنّ الخناق ده وسيلة للوصول
لهدف ما




لكن بوست النهارده بنتكلّم فيه عن حالات بيكون الخناق فيه
هو الهدف أصلا

يعني ( خناق - من أجل الخناق )




وهنضرب مثالين للأزواج - ومثالين للزوجات




أوّلا / الأزواج

زوج عنده تعسّر في الدخل - الفلوس قليّلة - خصوصا إذا كان
عمله غير ثابت

فممكن تلاقيه بيخترع موضوع عشان يتخانق بسببه

هوّا مخنوق ومحتاج يطلّع طاقة الخنقة دي في أيّ حاجة




مثال آخر /

زوج تعرّض للإهانة في العمل

فيرجع البيت محتاج يتخانق مع زوجته أو أولاده

عشان يطلّع شحنة الإهانة اللي تعرّض لها في العمل




ثانيا / الزوجات

زوجة تعاني من التعب والإرهاق نتجية لأعمال المنزل

أو نتيجة لحالة مرضيّة تمرّ بها أو نتيجة للدورة
الشهريّة

أو اكتئاب الحمل - أو ما بعد الحمل

فتكون محتاجة للانفجار والصراخ والبكاء وكلّ البلاوي
دي

فتخترع خناقة مع زوجها




وكلّ ما زوجها يتجاوب معاها في الخناقة أكبر - هتكون سعيدة
أكتر

ويا سلام بقى لو ضربها - نفسيّتها من جوّا هتعمل
لولولولييي - فاراح




طبعا ظاهريّا هتكون حزينة وبتعيّط وبتبربر وكلّ حاجة
وحشة

لكن عقلها الباطن هيكون في منتهى السعادة

لإنّه بيشعر بالتدريج بخروج شحنة الضغط والكبت اللي كانت
جوّاها




بعد الخناقة دي بقى نبقى نتخانق خناقة تانية - بخصوص إنتا
شتمتني وضربتني والكلام ده

لكن الخناقة الأولى دي كانت وظيفيّة - وأدّت وظيفتها
خلاص

فلو سمحتوا ما تلغبطوش الخناقات مع بعض




مثال آخر/

زوجة تفتقر للإشباع العاطفيّ أو الجنسيّ

فيتسبّب ذلك في تراكم الضغوط عليها

عاوزة تتخلّص من الضغوط دي تعمل إيه

تخترع خناقة




في الحالات الأربعة دي - لاحظ إنّنا ما اتكلّمناش عن سبب
الخناقة الظاهريّ

لإنّه ( مش مهمّ )

هنتخانق على أيّ حاجة




الزوج اللي عاوز يتخانق هيتخانق عشان الشاي سكّره
قليّل

أو الأكل ملحه قليّل




الزوجة اللي عاوزة تتخانق - هتتخانق عشان إنتا ليه ما
غسلتش كبّاية الشاي بعد ما شربتها

مع إنّها طول عمرها بتغسلها

بسّ ما تبقاش ضيّق حضرتك

البنيّة عاوزة تتخانق - إدّيها فرصتها




تعرف إزّاي الخناقة إذا كانت هدف أو سبب

ببساطة - حطّ نتيجة للخناقة - لو لقيت الطرف الآخر اتصدم -
تبقى دي خناقة هدف




يعني

الزوج بيتخانق عشان الشاي سكّره قليّل

ببساطة - الزوجة تقول له - هجيب لك سكّر




طب الشاي سكّره كتير يا فالحة - هتعملي إيه - هتسحبي منّه
السكّر ؟!

لأ - هات كبّاية الشاي دي - ودقيقة واحدة تكون عندك كبّاية
شاي تانية




كده الخناقة اللي المفروض إنّها سبب للوصول لهدف - آدينا
وصلنا لهدف

في الحالة دي - لو الخناقة كانت خناقة سبب - هتخلص
الخناقة

لكن !! لو كانت الخناقة خناقة هدف - يبقى كده إنتا حرقت
على الطرف الآخر الخناقة

فهيخترع خناقة تانية - لإنّه ببساطة ( محتاج )
يتخانق




فهتلاقي الزوج بيقول ( هيّا المشكلة في السكّر ؟! )

أمّال المشكلة في إيه ؟!

سيبيه شويّه - وهتلاقيه جاب حاجة تانية




وغالبا الحاجة التانية دي بتكون من الأفكار الراقية
السامية

زيّ مثلا ( المشكلة يا هانم إنّك مش بتراعي مشاعري )

والزوجة تقول ( المشكلة يا كابتن إنّك مش بتقدّر
عواطفي )




حاجات من اللي هيّا كدا !! فوق - هاااااااااح

لازم تكون حاجات في اللا وعي - عشان ما حدّش يقدر
يمسكها




ما هو هيقول لك المشكلة في السكّر - دي سهلة - هتقومي تجيبي
سكّر من المطبخ

لكن عواطفه ومشاعرها - دي حاجات في الكينونة

حاجات نقدر نتخانق عليها - وما حدّش يقدر يمسك علينا فيها
غلطة

ههههههههههه




يبقى زيّ ماقلت لك - إزّاي تكشف خناقة الهدف

إنّك تضع ليها هدف - تضع ليها حلّ يعني

الزوجة اللي بتقول لك إنتا ما بتفسّحنيش - ما بتخرّجنيش - ما
بتمرجحنيش

قول لها قومي البسي ونخرج نتفسّح

هتلاقيها تنّحت




الوليّة كانت عاوزة تتخانق أصلا - مش تتفسّح - وإنتا بكده
حرقت عليها الدور

ينفع كدهو تبطّني وتكبتني - يا ظالم !!!

دانا كنت عايزة أعمل لك فجإة - وأخرعك




فدي أوّل نقطة - إزّاي تعرف إذا كانت الخناقة دي خناقة سبب
أو هدف




النقطة التانية

طالما عرفت إنّ دي خناقة هدف - فما تتخانقش على الخناقة
نفسها




يعني - ما تمسكش في سبب الخناقة الظاهريّ - لإنّ دا مش
هيوصّلك لحاجة

مش السكّر في الشاي - ولا الملح في الأكل هو سبب
الخناقة

فما تقفشيش يا مودام قدّام جوزك في النقطة دي

اعرفي إنّ فيه سبب تاني




يبقى الحلّ إيه ؟!

مبدئيّا - نحلّ السبب الظاهريّ للخناقة بهدوء

يعني إيه اللي مضايقك ؟

السكّر ؟

الملح ؟

حاضر - هاعمل لك اللي إنتا عاوزه




وسيبيه لمّا يهدى - وبعدين قولي له احكي لي بقى إيه اللي
مضايقك

وسيبك من موضوع السكّر والشاي ده - فيه حاجة تانية
مضايقاك

ما تستعبطش عليّا - دانا عندي صورك وإنتا صغيّر وإنتا في
جمصة من غير مايوه




هوّا حتّى لو رفض يحكي

لكنّه هيكون في غاية الامتنان ليكي إنّك اتحمّلتيه - وبعد ما
اتحمّلتيه سعيتي لاحتواء مشكلته




وهيّا لو بتقول لك ما بتفسّحنيش - ما تقولّهاش ما إحنا لسّه
متفسّحين امبارح

ببساطة هيّا متبرمجة على الردّ على السؤال ده

هتقول لك ( إنتا بتعايرني ؟! )

على طول يا باشا - همّا مذاكرين كويّس

هههههههههههه




لكن الحلّ إيه ؟!

زيّ ما قلت لك

أوّلا - حلّ السبب الظاهريّ للمشكلة

بعد كده - لمّا تهدى - اتناقش معاها في السبب لحقيقيّ للخنقة
اللي هيّا فيها




النقطة الأخيرة - والأصعب

إنّك يكون عندك من نفسك على نفسك رقيب




يعني - قبل ما تتخانق خناقة هدف - تقفش عقلك الباطن وهوّا
شغّال جوّا

أنا بسمّي العقل الباطن ( العصابة )




دي عصابة قاعدة جوّا في الدرا - وبتتكتك لك في
الخراب

فأعلى درجات الوعي - هي إنّك تفتح الباب ع العصابة دي وهيّا
بتتكتك - وبعصاية وتدوّر فيهم الضرب كلّهم

جرى إيه يا ولاد كوم شكاير العقل الباطن إنتوا - مش
هتيسيبونا في حالنا بقى ولّا إيه

مش كفاية علينا العقل الظاهر - هنلبس ف الباطن كمان




فالمطلوب أخيرا - وده الأصعب زيّ ما قلت لحضرتك

إنّك تقفش الخطّة دي في بدايتها




لو إنتا راجع من الشغل متهزّء من مديرك مثلا

ولقيت نفسك بتتنامى جوّاك الرغبة في الخناق مع
المدام

اعرف إنّ العصابة جوّا شغّالة - المدام مالهاش ذنب

مش هيّا اللي هزّءتك

أي نعم هيّا بتهزّءك في مواطن أخرى - لكن مش هيّا اللي مهزّءاك
دلوقتي

يبقى عقلك الباطن ما يغلبكش

ويلبّسك في خناقة هدف




عقلك الباطن دا عصابة

ودورك هوّا إنّك تسيطر على العصابة دي




كذلك الستّات

ولا هيعرفوا يتعاملوا مع العصابة ولا نيلة

دا لو بيخطّطوا لها في العلن هيضحكوا عليها بردو

ههههههههههههههه
