---
layout: post
title: "أوائل الثانويّة.md"
date:   2024-07-21T00:00:01+03:00
author: "Mahmoud"
category: "4 - مغالطة رجل القشّ"
---
الناس اللي بتتظارف\
وبتقلش علي أوائل الثانويّة العامّة\
أو الأوائل عموما\
-\
بيقولّك التعلب دخل مرّة الجنينة\
فلقي العنب عالي\
واللامون واطي\
-\
فأكل اللامون وطلع\
الناس قالتله\
تاكل اللامون وتسيب العنب\
-\
قال لهم\
أصل اللامون حلو\
والعنب مرّ\
-\
آهي الناس اللي بتتريأ ع الأوائل دول كده\
يقول لك دول أوائل - عشان أغبيا\
وأنا عشان ذكي\
كنت بنجح بمقبول\
تفهم ده إزّاي\
مش فاهم\
-\
وفكرة الاستعانة بنماذج ما كمّلتش تعليمها\
عشان يثبتوا إنّ التفوّق ده ولا حاجة\
فكرة محروقة\
-\
لأنّ ببساطة\
من كلّ 100 ناجح في الحياة\
يوجد 99 سلكوا طريق التعلّم والتفوّق\
وواحد نجح من طريق آخر\
-\
يقوم الفشلة يمسكوا في النموذج ده\
وينسوا ال 99 التانيين\
-\
بلاش أقول لك الدكاترة والمهندسين\
بلاش أقول لك مصططفي محمود ومحمّد الجوّادي\
-\
أنا هقول لك\
عبد الحليم حافظ\
عمرو دياب\
عادل إمام\
-\
كلّ دول دارسين اللي بيعملوه\
خرّيجين معاهد موسيقي وتمثيل يعني\
-\
فما تحاولش أبدا تقنع نفسك إنّ سكّة التعليم دي سكّة
فاشلة\
لأنّك بتضيّع نفسك\
-\
وما تسمعش أبدا لكلام حدّ بيقول لك\
اللي بتتعلّمه ف الكلية ده مالوش لازمة\
-\
هوّا مالوش لازمة بالنسبة له\
لأنّه خلّص الكليّة واشتغل في حاجة تانية\
-\
حتّي لو كان خلّص هندسة واشتغل مهندس\
جوّا الكارير نفسه فيه ناس مكتوب علي باب مكتبهم
مهندس\
وهوّا جوّا مش شغال مهندس\
-\
بيشرف بأه بيحسب مرتّبات - مقضّيها ع الفيس\
فده ما يبقاش النموذج اللي تقتدي بيه\
-\
أنا من كتر توغّلي في صميم مجالي\
حاسس إنّي عاوز أرجع الكليّة تاني\
واتعلّم حاجات تانية\
-\
وأطلب من الدكاترة يضيفوا شباتر زيادة عن كذا وكذا\
اللي قابلني في التصميم ودوّرت عليه\
-\
ومش عاوز الخرّيج اللي يطلع بعدي\
يدوّر زيّي\
لأنّه ممكن ما يوصلش للنتيجة اللي أنا وصلتلها\
-\
فكان المفروض كلّ الطلبة تدرس النتيجة دي\
بشكل مباشر في الكليّة\
-\
أنا لمّا حدّ بيسألني إزّاي إنتا ما بقتش معيد\
بقول له لأنّي كنت مشغول بالكاراتيه\
-\
فعلا\
كنت بتمرّن حوالي أربع ساعات يوميّا\
بما فيهم الجمعة\
-\
فمش معقول العدل يقول إنّي أتساوي مع اللي كان بيذاكر
بسّ\
-\
كلّ واحد فينا خد العدل\
هوّا ذاكر أكتر بقي معيد\
-\
وأنا ذاكرت وكمّلت وقت المذاكرة تمرين\
فبقيت مهندس ولاعب كاراتيه\
-\
لكن مش معقول أبدا اللي يسألني ما بقتش معيد ليه\
أقول له أصل المعيدين دول ما بيفهموش حاجة\
ودول الناس الحفّيظة\
ودول بتوع الكورسات\
-\
ده اسمه قصر ديل\
ابقي هات نفس مجموعهم وابقي لوم عليهم\
-\
وما تتخيّلش أبدا المتفوّق ده في صورة الطالب الخانع\
اللي بياخد سندوتشات معاه الكليّة وبتاع\
انا كنت جايب في ثانويّة عامّة 98.4 ف الميّة\
يعني كنت من الطبقة دي\
بسّ ما كنتش الطالب الضعيف ده\
-\
أنا سبت هندسة بترول لأنّي كنت عاوز أدخل هندسة\
وهندسة إنتاج بالذات\
من وأنا في تالتة إعدادي\
-\
يعني كان ليّا رأي\
وكنت بدافع عنّه\
رغم إنّ كلّ العيلة كانت زعلانة منّي\
-\
ومن كتر ما كان ليّا مبدأ ورأي\
كنت شايف إنّ التوزيع الجغرافي ده غير صحيح\
فما كتبتش ولا حاجة من طنطا خالص\
-\
عشان كده جالي حاسبات القاهرة\
لأنّهم رفضوا الهندسات اللي كنت كاتبها كلّها\
لأنّي ما كتبتش هندسة طنطا\
-\
ولفّيت لفّة محترمة عشان أظبّط الموضوع ده\
-\
لكن في النهاية كنت متمسّك بفكرتي\
إنّ التوزيع الجغرافي ده ظالم\
دي صورة لطالب من اللي إنتوا بتقولوا عليهم
الدحّيحة\
-\
إنتا شايفه سلبي لأنّك عاوز تشوفه كده\
عشان تفضل صورتك قدّام نفسك إنّك إنتا بأه الإيجابي\
يا سلام\
-\
احترامي لكلّ طالب عارف كان ناقص كام درجة في كلّ مادّة في
ثانوي\
-\
ومبروك للأوائل\
-\
وبقول لهم\
أيوه ثانويّة عامّة مقياس للنبوغ\
لمّا تكون بتتكلّم في ناس ناقصة نصّ درجة من 410\
يبأه إيه مقياس النبوغ\
-\
يعني ده واحد قلت له علي 820 معلومة\
نسي معلومة واحدة منهم\
ما شاء الله\
-\
أنا قبل ثانوي كنت بحاول أدخل أيّ تحدّيات مع مدارس
تانية\
عشان أثبت لنفسي أنّي مش أحسن حدّ في مدرستي بسّ\
-\
ولمّا جات فرصة الثانويّة\
حسّيت إنّ حدّ بيقول لي\
كنت بتحاول تدخل منافسة مع مدرسة\
طب آديك داخل منافسة مع كلّ طالب في سنّك في القطر
كلّه\
ورّينا نفسك\
-\
أيوه ثانوي مقياس للنبوغ\
ممكن يكون مش المقياس الأوحد\
أو الأفضل\
-\
لكن ده ما يخليكاش تقول عليه مش مقياس\
هوّا المقياس المتاح حاليّا\
-\
ولو كنت شايف لسّه إنّ التفوّق ده حاجة وحشة\
فالله لا يجعل ولادك يتفوّقوا يا سيدي\
انا خايف عليهم من التفوّق\
-\
أخيرا\
يجب أن نؤمن أنّ العلم والدراسة لشئ\
هو سبيل الإبداع فيه\
-\
الله المستعان
