---
layout: post
title: "لازم تقتنع باللي بتبيعه"
date:   2024-04-10T00:00:01+03:00
author: "mahmoud"
category: "البيع"
tag: "البيع"
---


لو مش مصدّق هدفك - مش هيتحقّق إن شاء الله




في نقاشي مع أحد الأصدقاء اللي كان شغّال في تسويق
العقارات

هوّا متواضع الحال يعني - يعني عايش في شقّة قيمتها مثلا 500
ألف جنيه

لكنّه بيبيع وحدات سكنيّة قيمتها ملايين




قلت له ( لو حضرتك مش مقتنع إنّ حدّ ممكن يدفع ملايين في
وحدة سكنيّة - عمرك ما هتعرف تبيعها له )

ممكن تكون انتا عايش في وحدة سكنيّة قيمتها 500 ألف جنيه -
لو شفت إنّه من السفاهة إنّ حدّ يشتري فيلّا ب 5 مليون جنيه - عمرك ما هتعرف
تبيعها له

إنتا نفسيّا من جوّا هتبقى بتقول له ( ما تشتريش )




لازم تقتنع إنّك لو جالك 5 مليون جنيه دلوقتي - هتكون أوّل
حاجة تعملها إنّك تشتري الفيلّا اللي بتسوّق ليها دي

حتّى لو ما كنتش هتعمل كده - لكن لازم تبرمج عقلك الباطن
على كده




البرمجة في العقل الباطن دي - هتنعكس على تعبيراتك وانتا
بتبيع - فهينتقل الاقتناع الداخليّ اللي جوّاك ده للعميل




لكن !!

لو عقلك الباطن شايف إنّها سفاهة إنّك تدفع المبلغ ده في
الوحدة دي - هينتقل نفس الشعور للعميل لا إراديّا منّك

وتبدأ تستغرب العميل بيتراجع عن البيعة بعد ما يقابلك ليه
؟!!!




عشان كده شركات التسويق العقاريّ - بتنقّي شباب في
المبيعات - شكلهم عايش في فيلل أصلا - عشان ينقلوا الشعور ده للمشتري - إنّه
العادي جدّا إنّك يكون عندك فيلّا - أمّال إيه - دا دا الطبيعي يا فندم




نفس الكلام قابلني النهارده في استشارة على الواتس
!!

العميل عاوز يعمل توسّع في المصنع ويجيب مكن جديد




فبسأله - مبيعاتك السنوية لمّا تعمل التوسّع هتوصل
لكام

قال لي يعني في اليوم 2000 علبة




يعني مبيعاتك السنوية هتوصل كام

قال لي يعني العلبة ب 40 جنيه




يعني مبيعاتك السنوية هتوصل لكام

قال لي يعني في الشهر حوالي 3 مليون جنيه




أيوه يعني كام في السنة

قال لي يعني من 30 ل 40 مليون جنيه




أنا كنت ممكن أضرب الأرقام دي في بعضها واوصل للرقم

لكن انا متعمّد أسأله بالطريقة دي

لإنّي حاسس إنّه هوّا شخصيّا
[<u>\#مش\_مصدّق\_الأرقام</u>](https://www.facebook.com/hashtag/%D9%85%D8%B4_%D9%85%D8%B5%D8%AF%D9%91%D9%82_%D8%A7%D9%84%D8%A3%D8%B1%D9%82%D8%A7%D9%85?__eep__=6&__cft__%5b0%5d=AZVf8rKM7W1sgsApGXOJWf0YGUaODcYamAYMJo-VDUDq4_181pF_7TNMMxYGipoLSM0Hyd_XcZbR_slJE0uK16ve-0EMlWHNZfCC-C-ISpoWr07FToE3-o-ry3NpFP7sl-scSlHbrimUjV7Epfs6HdbfoGG9UaYfBJUlMXvNX2jiQK1AUi4Onp_Ep0qWPPXLfMA&__tn__=*NK-R)
!!!




قلت أتأكّد

قلت له يعني صافي الربح السنويّ هيوصل لكام

قال لي يعني 10 ل 15 %




يعني كام ؟

قال لي يعني من 3 ل 4 مليون




ممكن حضرتك تعتبر الموضوع بسيط - لكنّه يحتوي على إشارة
نفسيّة واضحة جدّا

العميل ده ((((( مش مصدّق نفسه )))))




الماكينة اللي هيجيبها سعرها مليون جنيه

هتحقّق صافي ربح 4 مليون في السنة

يبقى بأيّ منطق بتسألني تشتريها ولّا ما تشتريهاش ؟!

بمنطق إنّه ( مش مصدّق )




أصلي خايف من العمالة




هنا العقل الباطن بيداري على السبب الحقيقيّ ( عدم تصديق
الرقم ) - باصطناع سبب تاني للعميل يتحجّج بيه عشان يقدر يتراجع عن الموضوع
ويلاقي مبرّر يقوله لنفسه أحسن من مبرّر إنّه ( خايف )




العقل الباطن ما يحبّش يشوف نفسه في صورة وحشة - مش حابب
يشوف نفسه ( خايف )

فهيتصرّف ويطلّع لك سبب خارجيّ - خارج عن إرادتك - عيب في
الآخرين ( عيب في العمّال )




عشان كده بدأت سلسلة ( مرزوقيّات في البيزنس ) بالكلام عن
موضوع العقل الباطن وتأثيره على الإنسان
