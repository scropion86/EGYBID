---
layout: post
title: "لا تكن سلبيّا.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
من يومين كنت في استشارة في شركة

وكعادة أيّ استشارة - بتبدأ دايما بإنّي باسمع قصّة الشركة من
المستثمر

بدأنا ازّاي - وعملنا إيه - ووصلنا لفين - وعاوزين نوصل
لفين قدّام إن شاء الله

الموضوع ده بياخد عادة من نصف ساعة لساعة

\-

ملحوظة على الهامش /

لو حضرتك متخيّل إنّي باتكلّم كتير - فده لإنّ حضرتك بتقابلني
في مكان الطبيعيّ فيه إنّي هاتكلّم كتير

زيّ فيديو تعليميّ مثلا - أو حتّى لايف تعليميّ - فهوّا
تعليميّ - يعني الطبيعيّ فيه إنّي هاتكلّم كتير - ونسبة السماع هتكون أقلّ بكتير
من الكلام

لكن في العادي - فالأصل هوّا إنّ الإنسان يسمع أكتر ما
يتكلّم

\-

نرجع للاستشارة /

صاحب الشركة حكى لي قصّة 15 سنة من الكوارث

من ساعة ما والده توفّي - وترك له شركة ليها 5 فروع في
مصر - في محافات مختلفة - وشركة في ألمانيا

ومن ساعتها وهوّا في مشاكل وقضايا وخلافات مع كلّ
الأطراف

\-

مشاكل مع الحكومة - والضرايب - والبنوك -
والمحافظات

والتنمية الصناعيّة - والكهرباء - والمياه -
والمحلّيّات

والموظّفين بتوعه - وموظّفين الحكومة - ومحافظ إحدى
المحافظات شخصيّا

والمنافسين - بما فيهم شركات صينيّة

والعملاء

والشركاء - ومن ضمنهم شركة أوروبيّة

والجيران - ومنهم ناس دخلوا خدوا أرض ليهم بالسلاح -
فاضطرّوا يرجّعوها بالسلاح بردو

حتّى مستأجر مصنعهم في ألمانيا - والضرايب في ألمانيا -
والبنوك هناك

\-

15 سنة تقريبا كلّهم مشاكل - والقضيّة الواحدة كانت بتاخد
حوالي 5 سنين عشان تخلص

وبعضها كان بيخلص بغرامات كبيرة

\-

نصف ساعة بيحكي لي عن كوارث مستمرّة لمدّة 15 سنة

\-

خلال الجلسة جات له مكالمة إنّه إلحق الحكومة جات تعاين مش
عارف إيه في المصنع - وعملوا مشكلة بخصوص كذا

والمشرف على المصنع مريض من أسبوع - فما كانش موجود عشان
يردّ على موظّفين الحكومة في النقطة دي

\-

دي حاجة كده ف السكّة يعني

\-

فين الملحوظة بقى ؟!

الملحوظة إنّه خلال النصف ساعة اللي في الأوّل - وخلال ال 3
ساعات بتوع الاستشارة - لم أسمع منه كلمة سلبيّة - ولم يظهر أيّ شعور
بالتشاؤم !!

\-

ما هو لو كان متشائم كان باع الشركة من أوّل يوم - من أوّل
سنة - من أوّل 3 سنين

\-

والراجل دكتور في الجامعة - يعني كان هيمسك عشرات الملايين
من بيع الشركة

وكان هيبقى بردو عنده برستيجه كحدّ دكتور في الجامعة

\-

والراجل متعلّم في أمريكا - يعني كان ممكن يبيع - ويرجع
أمريكا

أو يروح ألمانيا - ويتسلّى مع المصنع اللي هناك

\-

لكنّه رغم كلّ ده - واجه كلّ الصعوبات دي هنا لمدّة 15 سنة -
لحدّ ما قدر يرجّع الشركة على بداية المسار الصحيح الحمد لله

\-

كلّ المشاكل دي - ولم أسمع منه كلمة سلبيّة واحدة

وقلت له الملاحظة دي في وسط الكلام بالمناسبة

\-

عاوز تقول إيه ؟!

عاوز أقول إنّ السلبيّة هي شعور يتحرّك من الداخل للخارج -
وليس العكس

\-

الشخص السلبيّ - هو سلبيّ - عشان هوّا سلبيّ - مش عشان الدنيا
حواليه سلبيّة

\-

السلبيّ يصنع السلبيّة من داخله - ويا ريت لو لقى بقى حاجة
جنبه سلبيّة - يفرح بيها جدّا - لإنّها هتعطيه الفرصة إنّه يبرّأ نفسه - ويقول
إنّ سلبيّته هي ردّ فعل - وليست صفة أصيلة فيه

\-

بينما الحقيقة إنّ سلبيّته هي فعل منه - وليست ردّ فعل - هي
صفة أصيلة فيه

\-

الإنسان السلبيّ زيّ البير - بيجيب السلبيّة من جوّاه

\-

عشان كده أفضل طريقة تتعامل بيها مع الشخص السلبيّ - هي إنّك
تعمل له بلوكّ

\-

الإنسان السلبيّ مهما تحاول تعالجه من الخارج - فانتا
غلطان - لإنّ سلبيّته جايّه من داخله

هوّا انتا لو قعدت تسحب ميّه من بير لمدّة 10 سنين - هتيجي في
السنة ال 11 تلاقي البير بيطلّع تمر هنديّ مثلا ؟!

ما هيطلّع ميّه بردو

\-

كذلك الشخص السلبيّ

\-

الإنسان السلبيّ بيستخدم السلبيّة دي كطريقة دفاع - فما
تحاولش تاخدها منّه

\-

يعني إيه طريقة دفاع ؟!

يعني أنا كسول - مش عاوز اشتغل - هل هاطلع أقول لك انا ما
باشتغلش عشان أنا كسول ؟!

لأ طبعا

\-

طيّب هقول إيه - ما لازم الاقي حاجة ادافع بيها عن
نفسي

\-

وهنا تيجي السلبيّة تساعده في إنّه يصبغ كلّ ما يحيط بيه
بالسلبيّة

\-

وبناءا عليه - يلاقي طريقة دفاع يدافع بيها عن نفسه -
وتحافظ له على منطقة الكسل - المريحة بالنسبة له

\-

الإنسان السلبيّ هوّا في الأساس شخص باحث عن الراحة - مش
سلبيّ ولا حاجة

لكن الراحة دي ما ينفعش تيجي لوحدها كده - وإلّا هيتّهم
بالتقصير

\-

فبيحوّل الراحة والكسل - لتشاؤم وسلبيّة

ويحوّل المعركة ما بينك وبينه في وصفك ليه بالكسل

لمعركة بينه وبين الظروف

\-

بيحوّل نفسه من مقصّر - لضحيّة !!

\-

ومن يك ذا فم مرّ عليل - يجد مرّا به الماء الزلالا
