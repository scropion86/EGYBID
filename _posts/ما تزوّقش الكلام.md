---
layout: post
title: "ما تزوّقش الكلام.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWcbB6SksYdZJiQd_poRmeOMV9kDv62a23J4IO5C7Tg8eCc0OKQV7OaloYcmespznyYP0ryCDz6vFAC6EdXS3xUyy2PegMFLOQyfrJHIkMwp_Xv-1pd_Cb-_Ctkvy1p36rnJqkR44x3DnmgpkO4mIBYWRD6M-xu-Kh0OCHwLdf6i3yDExsXuiGAsz8rHxpSI-0&__tn__=*NK-R)

\-

كلّ محاولات تزويق الكلام في البيزنس - ما هي إلّا تضييع
وقت - وتوجيه للعلاقات في اتّجاهات خاطئة

\-

خلّي كلامك قليّل - وألفاظك محدّدة ومباشرة - حتّى لو كانت
جافّة

\-

البيزنس مش مجال للزعل من الألفاظ الجافّة - واللي بيزعل
منها - هوّا في الحقيقة مش زعلان ولا حاجة

\-

كلّ ما في الموضوع إنّه عاوز ياخدك لمساحة الألفاظ
الدبلوماسيّة المطّاطة - عشان ينصب عليك مش أكتر - مش عشان هوّا مرهف المشاعر
يعني

\-

الألفاظ الدبلوماسيّة فيها مشكلتين

\-

إمّا تتفهم غلط - ودا في حالة حسن النيّة

\-

أو - في حالة سوء النيّة - هتتفهم صحّ - وبعدين لمّا تحصل
مشكلة قدّام يتقال إنّها اتفهمت غلط - فتلاقي نفسك حقّك ضاع مع الطرف
الآخر

\-

وتيجي تقول له ( إحنا كنّا متّفقين على كذا ) - فيقول لك (
بسّ انا فهمت كذا )

\-

معظم الناس ما بتحبّش تتكلّم في التفاصيل لسببين

\-

إمّا بيكون عارف إنّ التفاصيل دي هتفتح عليه باب التزامات
إضافيّة - وهوّا مش عاوز يلتزم بيها

أو بيكون ناوي يغدر قدّام - فبيداري على التفاصيل دي عشان
ما تتمسكش عليه بعد كده

\-

لكن في الحالتين - حضراتكم هتوصلوا عند نقاط الخلاف دي في
وقت ما غصب عنّكم

\-

ووقتها - لو كنتوا تجاوزتوا التفاصيل دي في الأوّل - مستحيل
تتّفقوا

\-

لإنّ وقتها - كلّ طرف بيكون عاوز ياخد 100 % من حقّه - ومش
مستعدّ يتنازل عن 1 % منّه - دا في المرحلة دي

\-

لكن قبل الاتّفاق - كلّ طرف هيكون مستعدّ للتنازل عشان
الاتّفاق يمشي وكلّ طرف ياخد الفائدة اللي بيرجوها من التعاون

عشان كده - هوّا دا وقت النقاش - الوقت اللي قبل الاتّفاق -
الوقت اللي فيه كلّ طرف مستعدّ يتنازل

لكن بعد بدء العمل - ما حدّش هيرضى يتنازل - فما تأجّلش
النقاش لوقت الخلاف

\-

أنا قبل أيّ دراسة بوضّح للعميل إيه النقاط اللي ( مش
بنعملها ) في الدراسة

لإنّ الخلاف بيكون دايما على النقاط اللي ( مش بتتعمل ) -
واللي ما اتقالش قبل الاتّفاق إنّها مش بتتعمل - واللي الطرف التاني كان
متوقّع إنّها بتتعمل - لكنّه ما سألش عنها باعتبارها من الافتراضيّ إنّها
تتعمل - لكن ده مش افتراضيّ ولا حاجة

\-

حاجة مثلا زيّ الخلطات بتاعة بعض المنتجات - دي بيعملها
متخصّصين فيها

لو هتصنّع صابون مثلا - أو أعلاف - فدي منتجات الخلطات
بتاعتها ليها ناس متخصّصين فيها

كيميائيّ مثلا في حالة الصابون - أو متخصّص في تغذية
الحيوانات في حالة الأعلاف

فضروريّ أوضّح للعميل إنّ دي مش من ضمن محتويات
الدراسة

\-

الدراسة هتقول لك تجيب المكوّنات منين - الماكينات منين -
التغليف منين - المواصفات إيه - هتبيع لمين

لكن نقطة الخلطات والتركيبات دي تحديدا مش من ضمن
الدراسة

فلازم توضّح دا للعميل بشكل قاطع

\-

طيّب ما ده ممكن يضيّع الشغلانة قبل بدايتها ؟!

لا أبدا

لمّا بتوضّح للعميل هوّا هياخد إيه تحديدا - ومش هياخد إيه
تحديدا - دا بيكون مدعاة عنده للثقة فيك - مش العكس

\-

في المقابل

لمّا بتكلّم العميل بلغة دبلوماسيّة في مسألة الفلوس - العميل
بياخد طرف الخيط - وينسج منّه سرير مريح ينام عليه ويتمطّع - وابقى قابلني
بعد كده بقى لو عرفت تاخد حقّك - أو تاخد باقي حقّك - أو حتّى تلاقي العميل
حاسس بتأنيب الضمير لو ما عطاكاش حقّك

\-

ما انتا قلت له عنينا ليك يا باشا - والراجل من كرمه ما
خدش عينيك - دا خد شويّة فلوس بسّ - وانتا مسامح له فيهم

\-

الحقيقة إنّ الناس دايما بتتكلّم الكلام الدبلوماسيّ بغرض سوء
النيّة

الوحيد اللي ممكن تظنّ فيه حسن النيّة - هو المبتدأ - اللي
لسّه ما يعرفش عواقب الكلام الدبلوماسيّ

\-

لكن - لو لقيت حدّ قديم ( يعني في السوق بقاله سنتين
تلاتة - أو أكتر ) وبيتكلّم كلام دبلوماسيّ - فده ما لوش تفسير غير سوء
النيّة - فاحذر

\-

أو يكون الكلام الدبلوماسيّ من طرف العميل - فالعميل مش
متوقّع منّه يكون عنده خبرة في السوق

عادي جدّا يكون العميل ده أوّل مرّة يشتري المنتج ده - أوّل
مرّة يشتري سيّارة مثلا

\-

وهنا تنتقل المسؤوليّة للبائع - لإنّه هوّا اللي عنده الخبرة
الكافية لمعرفة عواقب الكلام الدبلوماسيّ
