---
layout: post
title: "كيف تعرف المستثمر"
date:   2024-04-10T00:00:01+03:00
author: "mahmoud"
tag: "آداب البيزنس"
category: "آداب البيزنس"
---


ليه ما بابقاش خايف وانا باقفش مع الناس على
الرسايل

مش خايف اللي تقفش معاه ده يطلع معاه ملايين وعاوز يعمل
مصنع فعلا - وانتا قفشت عليه أو عملت له بلوكّ - فتبقى خسرته




السؤال ده منطقيّ إنّ حضرتك تسأله دلوقتي

لكن بعد ما تتكلّم مع 5000 واحد على مدار 5 سنين - وتقعد
تدرسهم وتصنّفهم - هتعرف إنّه سؤال لا محلّ له من الإعراب




المستثمر اللي معاه ملايين ده - بيتعرف إنّه مستثمر - وإنّه
معاه ملايين

من غير ما يقول - بيتعرف




ومش من نبرة صوته - أنا ما بكلّمش حدّ على التليفون - كلّه
على الواتس - بسّ بيتعرف بردو




حتّى لو حاول يدّعي - مش هيعرف

ليه ؟!

لإنّه ببساطة هيقلّد المستثمرين اللي بيشوفهم في
التليفزيون - هيقلّد الباشا الكبير بتاع فيلم سلام يا صاحبي - مع إنّ ما فيش
مستثمر بيتكلّم كده !!!




ما فيش مستثمر هتقول له ( ما هو رأس المال المتوفّر للمشروع
) - فهيقعد يلابط معاك - ومش عاوز يقول ليتحسد ولّا حاجة

دا يبقى عامل زيّ لاعب كمال الأجسام اللي داخل بطولة ومش
عاوز يقلع !!!




المستثمر ما بيتخضّش من الأرقام - ولا بيحسّها كبيرة فيبقى
مش عاوز يقولها

هوّا بالنسبة له ( وبالنسبة لي ) الأرقام دي زيّ البضاعة -
يعني ال 5 مليون زيّ ال 50 مليون - بضاعة في المخزن

لو أنا عندي بضاعة في المخزن عاوز أبيعها - هداري على
المشتري ليه ؟!!!




وأنا بالنسبة لي فلوس المستثمر زيّ جسم المرأة الجميلة وأنا
طبيب نساء - مش فارق معايا هيّا جميلة ولّا مش جميلة

حتّى لو قلعت الأندر وير بتاعها وأنا بولّدها - مشاعري ما
بتتحرّكش تجاهها - أنا بشوف شغلي - وشغلي فقط




المستثمر بيبقى فاهم كده - وأنا فاهم كده - فبنتكلّم مع بعض
بلغة واحدة




ما فيش مستثمر هيكلّم حدّ في استشارة قبل ما يكون بقاله على
الأقلّ أسبوع بيتابعه ويقرأ له ويشوف فيديوهاته - فمش هيتخضّ لمّا أسأله عن
رأس المال المتوفّر للمشروع

المستثمر الحقيقيّ بيبقى مجهّز الأسئلة دي وردودها
أصلا




المستثمر الحقيقيّ بيعرّف نفسه صحّ أصلا

إزّاي ؟!

بيعرّف نفسه بيقول إيه يعني ؟!




وده كمان سؤال لا محلّ له من الإعراب

حضرتك إمّا مستثمر - فعارف - فمش محتاج تسأل

أو مش مستثمر - فمش هيفيدك إنّي أقول لك - لإنّ حتّى لو عرفت
الطريقة - مش هتعرف تعملها




همّا بيبقوا بيتكلّموا بالطريقة دي بشكل عفويّ - ممكن حتّى ما
يكونوش عارفين إنّهم بيتكلّموا بطريقة مميّزة - أو إنّ فيه حدّ زيّ حالاتي قاعد
يذاكرهم ويحلّل طريقة كلامهم عشان يكنسل على 49 من كلّ 50 واحد بيكلّموه يوميّا
من أوّل سطرين تلاتة !!




الأسبوع ده جالي حوالي 200 رسالة على الواتس وماسنجر
الصفحة - كمّلت كلام مع 4 فقط منهم




منهم واحد قال لي عاوز أستفسر عن أسئلة 1 2 3

قلت له وحضرتك عرفت منين إنّ ترتيب الأسئلة بيكون
كده

قال لي أنا آسف - حدّد انتا ترتيب الأسئلة وشوف هنتناقش
فيها ازّاي




واحد تاني كان اتقمص - كنت عرفت على طول إنّه مش
مستثمر




ما فيش مستثمر بيزعل

ما فيش مستثمر بيتقمص

المستثمر لو قلت له ما فيش مكالمات تليفونيّة - عادي - ما
بيزعلش

ما فيش تسجيلات صوتيّة على الواتس - عادي ما بيزعلش




اللي بيزعل ده ما بيبقاش مستثمر - المستثمر مش داخل يصاحب
ولا يحبّ - ولا بياخد الأمور بشكل شخصيّ

ولو لقاك أسوء واحد في الدنيا - وعندك فايدة ليه - هيتجاوز
عن كلّ حاجة وحشة فيك - وهيستفيد منّك بالنقطة اللي ممكن يستفيد بيها
فقط




لكن اللي بيقوم قالب الموضوع شخصنة - والإجو يعلى عنده -
وانتا ازّاي بتكلّمني كده - دا أساسا مش مستثمر




أو ممكن يكون أبوه كان مستثمر - وهوّا فجأة لقى نفسه على
رأس شركة بملايين - فهوّا بقى لابس هدوم مش بتاعته - وبيتصرّف تصرّفات مش
بتاعة اللي بيقعدوا على الكرسي ده - فده بردو من مصلحتي أتجنّبه

لكن لو هوّا أخد من أبوه الفلوس - وشخصيّة المستثمر -
هتلاقيه شابّ صغيّر - لكنّه بيتكلّم كلام المستثمرين




المستثمر ( وانا ) مبدانا في الحياة هو ( إحنا عاوزين ناكل
عنب - مش نخانق الناطور )
