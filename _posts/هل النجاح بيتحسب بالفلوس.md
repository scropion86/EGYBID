---
layout: post
title: "هل النجاح بيتحسب بالفلوس.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
هل النجاح بيتحسب بالفلوس ؟

\-

شوف حضرتك - فيه إجابتين - واحدة ساذجة - وواحدة
راقية

\-

الإجابة الساذجة هي

النجاح في الفلوس - بيتحسب بالفلوس

\-

يعني حضرتك عامل بيزنس عشان تكسب فلوس

يبقى النجاح فيه بيتحسب إزّاي ؟

بيتحسب بالفلوس حضرتك - أمّال هيتحسب بالفليكسات يعني ولّا
إيه

\-

طب انا رحت اشتغل في السعوديّة واتنصب عليّا وعملت عمرة
ورجعت

ماشي

طب مفهوم الأرزاق

طب انتا عارف الفرق بين التوكّل والتواكل

طب هوّا حتميّة السعد تؤدّي لرجعيّة الهدف ولّا لفوزيّة
المبتدأ

طب سمعت د مصطفى محمود بيقول \...

\-

يا فندم

النجاح في الفلوس - بيتحسب بالفلوس

فالموضوع مش مجال للمرقعة

\-

ما تعملش زيّ العيّل الفاشل اللي تقول له جايب كام في
الدراسات - يقول لك اخويا جايب 50 من 50 في الماث

ماث

الله يرحم جدّك

\-

أنا بسألك انتا - عن الدراسات - لا بسألك عن الماث - ولا
بسألك عن اخوك

بسألك عن البيزنس بتاعك - بتاع الفلوس

يبقى تردّ عليّا بالفلوس

\-

دي الإجابة الساذجة

\-

الإجابة الراقية بقى هي إنّه ( فيه فرق بين النجاح -
والفلاح )

\-

النجاح هو تحقيق الهدف

والفلاح هو تحقيق الهدف الجيّد

\-

يعني

هل إسرائيل نجحت في احتلال سيناء سنة 1967 ولّا لأ ؟

نجحت طبعا

\-

وده نجاح ؟

أيوه نجاح

أمّال أقول لك فشلت !!

أمّال احنا عملنا فيلم الرصاصة لا تزال في جيبي ليه

\-

النجاح هو تحقيق الهدف

ما حدّش في مفهوم النجاح بيتكلّم عن كون الهدف في حدّ ذاته
جيّد ولّا سيّء

\-

بينما الفلاح هو تحقيق الهدف الجيّد

عشان كده في الآدان بنقول حيّ على ( الفلاح )

\-

فلو حضرتك بتتكلّم عن الفلوس - وعاوز تتناقش بالمفهوم
الراقي - بتاع قهاوي وسط البلد - وتسيبك من الكلام الساذج بتاع الدهماء
اللي فوق اللي بيقعدوا على قهاوي امبابة

يبقى النجاح في مجال الفلوس هوّا إيه حضرتك ؟

يبقى بردو إنّك تكسب فلوس

\-

بردو ؟!

أمّال انتا فاكر إيه حضرتك

\-

بينما الفلاح هو تحقيق الهدف الجيّد

\-

طب جيّد من حيث إيه ؟!

بقول لحضرتك إيه - أنا كلّمتك عن مفهوم ساذج - ومفهوم
راقي

جيّد من حيث إيه دي هتدخّلنا في مفاهيم تانية - هنحتاج ننقل
من القهاوي للكافيهات - وانا مفرهد الصراحة

\-

خلّيك في المفهومين دول دلوقتي
