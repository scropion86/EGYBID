---
layout: post
title: "توظيف النساء"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


لماذا يطلب البعض ( إناث ) في طلبات التوظيف ؟  
ده سؤال منطقي جدا وبديهي جدا  
=  
مبدئيّا  
أنا شخصيّا أفضّل ان اللي يشتغل الرجالة الاول  
ولما كل الرجالة تشتغل نبتدي نشغل الستات  
-  
لانه ببساطة الراجل مسؤول عن اسرة  
حتي لو الست هتشتغل وتساعد في البيت  
-  
فانا شايف ان لو عندنا اسرتين ووظيفتين  
فالافضل ان الرجلين من الاسرتين يشتغلوا في
الوظيفتين  
-  
ده افضل من ان رجل وزوجته ياخدوا الوظيفتين  
والاسرة التانية لا تجد مصدرا للرزق  
-  
دي نقطة علي جنب  
=  
ثانيا  
بخصوص فكرة عمل المراة نفسها  
فانا شايف - وعن تجربة  
ان التزامات المراة في بيتها اساسا  
تكاد تساوي اوتزيد عن التزامات الرجل في عمله  
-  
اقصد الحمل والولادة والتربية والعناية بالمنزل  
-  
لدرجة اني مش متخيل ازاي واحدة ست  
تقع تحت كل هذه الاعباء الوظيفيّة والاسرية في نفس
الوقت  
-  
انا ساعات بكون نازل الشغل والاقي المدام لسه ما نامتش
اساسا  
من الكائن اللي بيسهل طول الليل ده  
-  
فبسال نفسي دي لو موظفة كانت هتروح الشغل ازاي ؟!  
ده انا بشخّر طول الليل ونازل الشغل مضروب بالجزمة  
انا لو ست ما اعتقدش كنت هاستحمل  
-  
فالرحمة اساسا تودينا ناحية اننا نقول  
ان كفاية علي الست مجهود المنزل  
-  
وفكرة ان الراجل والست الاتنين يعملوا خارج
المنزل  
ثم يعودا للمنزل فتكمل المراة مسؤولياتها تجاه
المنزل  
بينما يستلقي الرجل علي الاريكة ويطلب فراباتشينو  
انا شايف ان ده ليس من العدل في شئ - اطلاقا  
=  
فانا شخصيا ضد فكرة عمل المراة  
الا لو احتاجت العمل او احتاجها العمل  
-  
احتاجها العمل - زي الممرضة مثلا  
-  
احتاجت العمل  
يعني ارملة مثلا وما فيش حد يصرف علي ولادها  
لكن خلاف كده فالافضل والاكرم للمراة انها ما
تشتغلش  
=  
ثالثا  
هل المراة لو اشتغلت يجب عليها المشاركة المالية في
الاسرة  
طبعا لا  
-  
الست ملزومة من جوزها  
-  
ومن حقه يمنعها من الشغل  
طبعا لو ما كانوش متفقين علي خلاف ذلك قبل الزواج  
-  
لكن مش من حقه انه لو سمح لها تشتغل انه ياخد من
مرتبها  
-  
هيا لو ساعدت بحاجة يبقي تشكر  
لكنها غير ملزمة بالانفاق في المنزل  
-  
لكن الزوج ايضا غير ملزم بالانفاق علي ما يخص
عملها  
-  
يعني  
لو ست البيت بيلزمها مصاريف مثلا هدوم قد كده  
ولنقل مثلا 1000 جنيه في السنة  
-  
بينما الست اللي بتشتغل بيلزمها هدوم وشنط وجزم ب 3000
جنيه  
فالراجل ملزم بالـ 1000 جنيه فقط  
=  
نيجي بقي لسؤال الحلقة اساسا  
ليه الناس احيانا بتطلب ( اناث تحديدا ) في طلبات
التوظيف  
-  
مبدئيا  
قبل الاجابة علي السؤال ده  
الرجال افضل بنسبة 90 % مثلا في اي شغلانة  
حتي ما يخص شغل الستات  
-  
زي الطبخ مثلا - عمرك شفت ( شيف ) واحدة ست ؟!  
-  
لانه ببساطة الراجل مخلوق للشغل  
-  
قال تعالي  
فلا يخرجنّكما من الجنّة فتشقي  
-  
يخرجنّكما - انتوا الاتنين  
فتشقي - انتا لوحدك  
-  
فالشقا ده - الشغل يعني - مرتبط بالراجل  
وهوا مؤهل لكده - بدنيا وعقليا ونفسيا  
-  
في حين انه غير مؤهل بدنيا وعقليا ونفسيا  
انه يدادي كائن عنده 6 شهور  
مهما كان الكائن ده جميل  
-  
كل امرئ ميسّر لما خلق له  
=  
طيب لما هوا كده  
يعني لما هوا الراجل افضل بنسبة 90 % في اي عمل  
ليه بردو اصحاب الاعمال بيطلبوا ستات  
-  
هجاوبك حاضر  
-  
الاسباب كتير  
خلينا نبدا بالاقل عقلانية ونتجه للاكثر عقلانية  
=  
اولا  
فيه مديرين عينيهم زايغة  
-  
او بلاش  
بيحبوا يصطبحوا بوجه حسن  
حلوة الصيغة دي  
-  
اتفقنا هنبتدي بالاقل عقلانية صعودا للاكثر
عقلانية  
-  
ونموذج المدير اللي عاوز يصطبح ده هو الاقل
عقلانية  
وهوا اللي غالبا بعد فترة هتلاقي سكرتيرته خدت منه
الشركة  
-  
ازاي ؟!  
بالدهلكة  
-  
إيه ؟!  
بالدهلكة  
=  
ثانيا  
الستات اضعف كموظف - فبيكونوا اسهل للادارة  
-  
تقول الحكمة  
لقد لاحظت ان تجار العبيد  
يفضلون جلد العبيد الذين يسهل جلدهم  
-  
فالست هتبقي مطيعة اكثر  
يعني المدير بيفكر من باب راحة الدماغ يعني  
=  
ثالثا  
الستات بيرضوا بمرتب اقل  
لانهم ببساطة مش مسؤولين عن اسرة  
فعادي جدا ان وظيفة يبقي مرتبها 3000 جنيه  
هيا تشتغل فيها ب 1000 جنيه  
-  
وان كانت مش هتعطي نفس الكفاءة  
ده انا اجيب اتنين موظفات ب 2000 جنيه  
وابقي بردو وفرت مرتب رجل واحد ابو 3000 جنيه  
=  
رابعا  
الستات اهدي  
هتيجي الشغل في ميعادها - وتمشي في ميعادها  
ما عندهاش ماتش كورة  
-  
مش هتيجي متاخرة يوم  
عشان كانت سهرانة للساعة 2 الصبح  
في قاعة ضي القمر بترقص مهرجانات في فرح عريس
صاحبها  
-  
الراجل بيبقي راكبه عفريت  
عاوز يخلع من الشغل - وبيعتبر دي قدرات خارقة
عنده  
-  
الست عادي  
ممكن تقعد تتكلم مع زميلتها لحد ما ميعاد الانصراف يفوت
اساسا  
هيا دي يا بني القدرات الخارقة  
-  
بغض النظر عن انهم من الصبح ما عملوش حاجة  
يا ختشي قتشيعة  
-  
بينما الراجل ممكن ينجز شغله في ساعة ويقعد زهقان
بقي  
فالعفاريت تشتغل ويبتدي يبحث عن الخلعان  
=  
خامسا  
الستات اقل طموحا  
-  
معظم الناس اللي بتقدم سيفيهات  
بيحاولوا يظهروا قد ايه هما طموحين  
وفاكرين ان ده هيخلي صاحب العمل يتهافت عليهم  
-  
بينما صاحب العمل بيخاف جدا من حاجة زي كده اساسا  
-  
يعني اجيبك تشتغل عندي  
خلال سنتين تكون فهمت الليلة  
تطلع تفتح شركة وتنافسني  
-  
وانا اللي معلمك  
-  
اعلمه الرماية كل يوم - فلما اشتد ساعده رماني  
وكم علمته نظم القوافي - فلما قال قافية - هجاني  
-  
واديك تقول ما خدتش - وان خدت ما تدنيش  
وتشوفني تقول ما شفتش - بقي انتا ما شوفتنيش ؟!  
=  
بالمناسبة  
الرسالة ليك كصاحب عمل ايضا  
-  
فيه طرق كتير تقدر تمنع بيها ان ده يحصل  
ابسطها هيا انك تخلي كل موظف مسؤول عن جزء من
الشغل  
بحيث انه حتي لو فهمه كله - ما يقدرش يفتح بيزنس
كامل  
-  
هوا فاهم في الحسابات فقط - لكن مش فاهم في
البروسس  
المنتج نفسه بيتصنع ازاي  
ما يعرفش الفرق بين المسمار والصامولة  
بدلة وكرافتة وبيه - بس في منطقته  
-  
الصنايعي فاهم في الصنعة فقط  
بينما ما بخليهوش يروح ناحية علاقات الشركة  
-  
اللي في العلاقات ما بخليهوش يتكلم مع الموردين  
بيكلم العملاء فقط  
لكنه ما يعرفش احنا بنشتري البضاعة من مين  
-  
اللي بيتكلم مع العملاء - خريج زراعة  
ما يفهمش في شغل الشركة اللي شغالة في البرمجة
مثلا  
-  
ومفهمه ان لما العميل يوصل لمستوي معين من
الاسئلة  
وحسيت انه بيسال عن حاجة فنية  
قول له يكلم الدعم الفني  
=  
وفيه طريقة لكسر الملل في الشركة - اسمها التدوير  
ليها ميزة وعيب  
-  
اولا التدوير يعني كل موظف يشتغل شهر مثلا في قسم  
وينقل علي القسم التاني  
-  
انا دخلت مصنع لقيت عامل بيلف شيكارتون علي ضفيرة
سلك  
مش معقول ده هيفضل طول عمره يعمل كده  
ده يموت من الملل  
فالمفروض تعمل تدوير  
-  
وزي ما قلنا ده له ميزة وعيب  
الميزة هيا انك بتمنع تكون تكتلات في العمل  
يعني عمال قسم التلاجة لو قعدوا مع بعض سنة  
هيبقوا مركز قوي  
وممكن يجمعوا راس مال ويفتحوا مصنع تلاجات  
-  
فانا بخليه يدوبك يقعد شهر في القسم ده  
وبعدين يروح قسم الغسالة  
-  
ممكن يتصاحبوا علي موظف الامن ويخربوها  
فانا اساسا بدور موظفين الامن عليهم  
-  
بينما العيب في النظام ده  
هوا ان العامل هيعرف عن اكتر من قسم في المصنع  
-  
فخلي بالك انك في التدوير بردو  
ما تخليش العامل يلف علي المصنع كله  
=  
احنا كنا بنقول ايه - ههههههههههه  
كنا بنتكلم عن ليه الستات احيانا بيكونوا افضل  
-  
وقلنا هنتكلم من الاقل منطقية للاكثر منطقية  
-  
قلنا فيه مديرين عينيهم زايغة  
فيه ناس بيفضلوا الستات لانهم اسهل في الانقياد  
فيه ناس بيفضلوا الستات لانهم بيرضوا بمرتب اقل  
فيه ناس بيفضلوا الستات عشان هاديين  
وفيه ناس بيفضلوا الستات عشان ما عندهمش طموح  
-  
هيا لو اشتغلت في مكان هتلاقيها في نفس المكان بعد 20
سنة  
مدام عنايات في الدور الرابع  
-  
بينما الراجل خلال سنة بتلاقيه بيشتكي من شغلته  
وبيدور علي وظيفة افضل  
وعمره ما هيلاقيها  
-  
بيبقي عامل زي الفرخة اللي عاوزة تبيض ومش عارفة  
هههههههه  
=  
طيب  
نكمل  
ليه بردو المديرين بيفضلوا الستات  
-  
نخش في الاكثر منطقية  
=  
سادسا  
الستات عندهم صبر لبعض الوظائف  
زي مثلا انا مرة دخلت مصنع  
كل دوره في الحياة انه بيعبي برتقال في كراتين
ويصدره  
-  
فاستحالة راجل يفضل واقف طول النهار يحط برتقال في
كراتين  
-  
لكن الست مخلوقة وفيها القابلية لكده  
فتلاقيها عندها استعداد افضل لوظائف من هذا النوع  
-  
بالمناسبة  
فاكر لما قلت لك الراجل ما يقدرش يدادي طفل عنده 6
شهور  
-  
الست تقدر  
لانها مخلوقة فيها الصفة دي اساسا  
-  
الرجل اقوي - لكن الست اكثر تحملا  
-  
فالست - باعتبارها اكثر تحملا  
بتكون انسب لبعض الوظائف  
زي موضوع التعبئة والتغليف ده  
او عاملات النسيج مثلا  
=  
سابعا  
فيه شغلانات اساسا اقل من امكانيات الراجل  
فلو جبت راجل يشتغل فيها هيطلب مرتب راجل  
-  
يعني كمثال بردو بتاع البرتقال ده  
في البند سادسا كلمتك عنه من باب الملل والقدرة علي
التحمل  
لكن في البند سابعا بكلمك علي القدرة البدنية  
-  
الراجل ممكن يشيل طوب - اسمنت  
باجر مثلا 200 جنيه في اليوم  
-  
لو جبته يشيل برتقال  
هيطلب بردو ال 200 جنيه في اليوم  
-  
دي اسمها تكلفة الفرصة البديلة  
يعني انتا خدت مني يوم ب 200 جنيه  
فانا عاوزهم  
خليتني اشيل بقي حديد مسلح - او ورق عنب - هوا
يوم  
-  
فالافضل ليك بيكون انك تجيب بنت  
ولاحظ - بنت - مش حتي ست  
-  
لان الشغلانة اساسا مش محتاجة مجهود بدني او عقلي بتاع شخص
بالغ  
او شخصاية بالغة  
-  
دي الشغلانة بسيطة جدا  
فممكن تجيب بنت تاخد 50 جنيه  
او ست تاخد 100 جنيه  
او راجل ياخد 200 جنيه  
-  
فاذا كانت البنت اللي هتاخد 50 جنيه تقدر تقوم
بالشغلانة  
تبقي هيا الاختيار الافضل  
=  
ثامنا  
فيه شغلانات بيكون الافضل فيها الستات  
مثلا طبيبة نساء  
هيا الافضل وليست الامهر  
-  
طبيب النساء الرجل اكثر مهارة - واسال في السوق  
-  
لكن الافضل انك تروح بزوجتك لطبيبة ست  
فيه شغلانات زي مثلا بائعة في محل ملابس حريمي  
هتبقي الست افضل فيها  
=  
تاسعا  
فاكر لما قلت لك الرجال افضل في 90 % من الوظايف  
ما سالتنيش انتا عن ال 10 % الباقيين  
-  
فعلا فيه وظائف - قدرات المراة العقلية والنفسية
والعلمية  
استعدادها يعني  
بيكون افضل  
-  
حاجة زي الترجمة  
الكتابة علي الكيبورد  
تصميم الملابس - او اي حاجة ليها علاقة بالذوق يا قللاة
الذوق  
-  
هيا امكانياتها كحفظ مرادفات وفهم قواعد اللغة
افضل  
هيا بتتكلم احسن اساسا  
-  
دي بتتكلم بلغة البكاء يا راجل  
ايه ده - وهوا فيه لغة اسمها لغة البكاء  
-  
ما انتا شلحف هتعرف لغة البكاء دي منين ؟  
-  
انتا طوبة من طوب الارض  
والارض بتتكلم عربي  
عربي بس  
-  
لكن الست بتتكلم لغات كتير بالفطرة  
البت بقالها سنة بتكلمك بعنيها لحد ما اتحولت  
والبعيد جبلّة  
-  
انتا مش ساعات تلاقي البيبي بيعيط  
فأمّه مرة تاكله ومرة تغير له البامبرز  
ومرة ما تعملش حاجة خالص  
انتا مالك  
هيا فاهمة  
البكاء ده لغة انتا ما تفهمهاش  
-  
واحيانا تكلمك هيا بلغة البكاء - تجيب ركبك ع
الارض  
وتصالحها وهيا الغلطانة  
وعجمي  
-  
الست قدراتها كتوافق عضلي وعصبي افضل  
فبتكون افضل في الكتابة علي الكيبورد  
-  
التوافق العضلي العصبي ده بيساعدها في حاجات
تانية  
تحكم رهيب في العضلات  
-  
هيا فكرة الالوان والتناسق والنسب - الذوق يعني - افضل
بكتير  
-  
كل 100 ست فيهم نص ست عندها عمي الوان  
كل 100 راجل - فيهم 8  
انا واحد من التمانية دول  
-  
فهيا افضل بدنيا وعقليا في الشغلانات اللي ليها علاقة
بالذوق  
بينما الراجل ممكن تلاقيه لابس بدلة خضرا علي جزمة
صفرا  
وماشي فطوطة في نفسه  
-  
فالافضل ان الست هيا اللي تشتغل في الوظائف دي  
-  
انا مرة عملت تصميم مطبخ - كنت شغال ساعتها في شركة
موبيليا  
فمعدية رئيسة قسم التصميم  
-  
كان فيه قسمين تصميم  
مهندسين - مسؤولين عن التصميم من ناحية التصنيع  
وفيه قسم بقي بتاع الفنون الجميلة - وكانت رئيستهم
بنت  
-  
فعرضت عليها المطبخ  
قالت لي حلو بس ايه الالوان دي ؟؟؟!!!!!!  
-  
بيني وبينك انا ما حطتش منطق  
طبعا حاجة برونزاج علي كافيهات علي تركواز  
ما تعرفش هوا اخضر ولا ازرق  
-  
فسيب العيش لخبازه يا اخي - انتا عندك اميّة في
الالوان  
-  
الافضل اساسا انك تخلي مراتك تلبّسك  
خليها تنقي لك يا اخي  
وما تقرفوناش معاكوا بالقاذورات الفنيّة اللي بنشوفها في
الشوارع دي  
-  
فيه راجل يلبس بنطلوب ابيض ؟  
ابيض ؟!  
-  
وتلبس صندل تحتيه شراب - ما تمشي حافي احسن  
وجزمة بني علي بدلة سودا ؟  
ارحمونا  
-  
عاشرا واخيرا  
الستات احيانا بيكونوا افضل في ادارة الستات  
يعني ال 100 بنت اللي كانوا بيعبوا برتقال دول  
افضل تجيب ليهم مشرفة ست  
-  
لانها هتبقي عارفة تتعامل معاهم ازاي  
-  
انتا كراجل ممكن تتكسف  
او تخاف تشخط في واحدة  
-  
وممكن واحدة تتدلع عليك تخليك مش عارف باب المصنع
منين  
-  
ما رأيت ناقصات عقل ودين أذهب للب الرجل الحازم
منكن  
-  
اذهب للب الرجل الحازم  
يعني يبقي الراجل محترم وهيئة  
ومجرد ما تقوله ( احبوش )  
تلاقيه قلبه طالع من الجاكته زي توم وجيري  
-  
ان العيون التي في طرفها حور - قتلننا ثم لم يحيين
قتلانا  
يصرعن ذا اللب حتي لا حراك به - وهن اضعف خلق الله
انسانا  
-  
بالمناسبة  
فيه ناس واطية - بيستغلوا النقطة دي  
فيخلوا اللي يرد عليك وانتا بتطلب ديليفري مثلا  
بنت  
-  
تقول لك تاخد كلو سلو  
تقول لها اتنين كورسترول  
عادي  
-  
ابعتيلي كل الكورسترول اللي في المطعم  
-  
طب تحب الكولا دايت ولا من غير سكّر  
يا ختشي كتشه ينفع وكتشه ينفع  
-  
ابعتوله كرتونة كانز سكّر برّا  
-  
انتا مجرد ما بتسمع الــــ ....... في صوتها  
بتهون عليك المحفظة  
-  
السيف في الغمد لا تخشي مضاربه - وسيف عينيك في الحالين
بتار  
فالسيف هنا بيبقي في التليفون  
-  
وهوا ده معني ان صوت المراة عورة  
-  
مش عورة علي طول  
عورة لما هيا تحب تخليه عورة  
-  
قال تعالي  
فلا تخضعن بالقول  
-  
ففيه ناس فاهمة تاثير الصوت الانثوي علي الرجال  
-  
غالبا هتلاقي معظم الردود المسجلة  
في الخدمات علي التليفون بصوت ست  
-  
احترس من فضلك السيارة ترجع الي الخلف  
-  
حتي انهم احيانا بيبعتوهم في التفاوض  
-  
تقول لك انا ماما مريضة ولازم ازورها  
بس الشركة مش هتسمح لي ارجع الا لما اخلص الصفقة
دي  
-  
هوا لو راجل وقال لك امي مريضة  
هتقول له امك علي ام اللي جابت امك  
-  
انما الجنس الاخر  
لا  
-  
نحن قوم تليننا الحدق النجل - غير انا نلين
الحديدا  
طوع ايدي الظباء تقتادنا العيس - ونقتاد بالطعان
الاسودا  
نقتل الصيد وتقتلنا البيض المصونات اعينا وخدودا
