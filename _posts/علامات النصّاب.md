---
layout: post
title: "علامات النصّاب.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
إزّاي تعرف النصّاب في البيزنس ؟!

\-

واحد بعت لي رسالة ع الواتس

عبارة عن رسالة واحد تاني باعتها له

مضمون الرسالة إنّك تعالى ادفع فلوس واستثمر معانا ويبقى
ليك سهم وبتاع

واللي باعت لي الرسالة بياخد رأيي يستثمر مع الراجل د ولّا
لأ

فقلت له دا نصّاب رسميّ

\-

ابن اللذينا صاحب الرسالة الأصليّة حاشيها علامات من علامات
النصب

المفروض النصّاب يداري نصبه - وتفلت منّه علامة من علامات
النصب بالغلط

لكن دا يا جمالو يا جمالو - حاشي الرسالة علامات نصب من
أوّلها لآخرها

\-

تحسّ إنّه عامل دليل للنصّابين للحاجات اللي ياخدوا بالهم وما
يغلطوش فيها

تحسّه امتحان في مدرسة النصب والسؤال بيقول

( استخرج من القطعة خماشر تماشر علامة نصب )

\-

فخلّينا نستعرض بعض السطور من الرسالة

ونوضّح فين علامات النصب اللي فيها

\-

العلامة الأولى /

كلامه /

بالنسبة للسؤال المتكرر بغرض الاستثمار فحاليا متاح
للاستثمار المباشر سواء بالاستحواذ الكلي او بشراء اسهم وحصص 5 شركات في
انشطة مختلفة انتاجية

\-

كلامي /

وهنا أوّل علامة من علامات النصّاب

إنّه بيقول كلام كبير

كلام كبير قوي

يصعب على أمثالك فهمه

فإنتا تخاف بقى - وتقول دا راجل مستوعب الأشياء وقاري - دا
عليه كرافتّه - تردّ الروح

عندك ألفاظ ( استحواذ - أسهم - حصص ) دي ألفاظ بتجيب مع
الناس - وتحسّسهم إنّهم قاعدين مع طارق بيه عامر سخصيّا

\-

العلامة الثانية /

كلامه /

بيتوافر فيها الشروط اللي انا بشترطها في الشركات عشان
اشرف عليها سواء في مرحلة الاستحواذ التام أو طرح حصص للبيع ودي بتبقي
خطوات تاليه لعملية الاشراف المباشر علي آداء الشركة أو العلامة
التجارية

\-

كلامي /

وهنا علامة تانية من علامات النصّاب - وهي نسبة الثقة
لنفسه

أيّ استشاريّ محترم بيشييل نفسه من أيّ علاقة بين طرفين فيها
فلوس

إنتا راجل مستثمر معاك ملايين - داخل تشارك مستثمر تاني
معاه ملايين - أنا واحد استشاريّ معايا 300 جنيه في جيبي - أحشر نفسي بينكم
ليه ؟!!!

هتلاقيني باسحب نفسي من أيّ مسؤوليّة ماليّة بين أيّ
طرفين

لإنّ دول اتنين مستثمرين أصحاب ملايين - إتنين تيران - لمّا
ينطحوا ف بعض - براحتهم - هيعرفوا يستحملوا بعض

أنا أدخل في وسطهم ليه لو أنا راجل محترم ولا أملك إلّا
معلومتي الفنّيّة

\-

النصّاب بالعكس - بيحشر نفسه في النصّ - ويبني الثقة على
نفسه هوّا

يبقى هنا هوّا مش استشاريّ - هوّا طرف في الموضوع ده - في
النصباية دي

\-

العلامة الثالثة /

كلامه /

وبالنسبة للسادة الراغبيين في الاستثمار بحصص او
بالاستحواذ الكلي والجادين منهم فقط يرجي التواصل من خلال الرسائل مع فريق
العمل المحترمين تدريب واستشارات او \*\* او من خلال رسايل الصفحة \*\*
استشاري تطوير الأعمال

\-

كلامي /

العلامة التالتة إنّه يقول لك ( إحنا فريق )

ممكن حضرتك تشكّ في واحد إنّه نصّاب

لكن لو 10 أو 20 واحد - فصعب دول كلّهم يجتمعوا على
النصب

فمن أدوات النصّاب - إنّه يدخّلك مكان تبعه - تلاقي فيه عشرين
تلاتين واحد بيجروا تحت إيديه - فيبتدي خوفك من إنّ فلان ده يكون نصّاب
يروح - ما هو مش معقول كلّ الشباب اللي زيّ الورد دول - وبدل وكرافتّات - وفي
الآخر يطلعوا كلّهم نصّابين

\-

والحقيقة إنّ مش كلّهم نصّابين ولا حاجة - الراس الكبيرة بسّ
هوّا اللي نصّاب - الباقيين موظّفين ما يعرفوش حاجة

\-

العلامة الرابعة /

كلامه /

للحصول علي موعد لمناقشة آليات وجدوي الاستثمار في اي من
الشركات

\-

كلامي /

ودي العلامة الرابعة

الاستناد للعلم - ولدراسات الجدوى

إحنا مش نصّابين - إحنا بنتّبع أحدث الطرق العلميّة - وعاملين
دراسات جدوى في أتخن مكاتب في العالم - الحيطة الواحدة في المكتب اللي احنا
عاملين فيه دراسة الجدوى سمكها 3 متر - خرسانة صبّ

\-

مع إنّه ما فيش حاجة اسمها دراسة جدوى كده في المطلق

يعني ما ينفعش يتعمل دراسة جدوى لمشروع - قبل ما نعرف مين
المستثمر أساسا

ممكن نفس المشروع ينفع مع مستثمر - وما ينفعش مع مستثمر
تاني

فحضرتك هتطّلع على دراسة جدوى معمولة للمشروع إزّاي من غير
ما يكون المشروع ده معروف هيتعمل فين ولّا مين اللي اللي هيعمله !!!

\-

بسّ هوّا الطقم بييجي كده ( علم - ودراسة جدوى )

لاتكون فاكرنا نصّابين ولّا حاااجة

\-

العلامة الخامسة /

كلامه /

وللعلم عشان الناس اللي معندهاش خبرة في مواضيع الاستثمار
في الشركات -وانا عارف ان الموضوع جديد في مصر بس هو دا مستقبل
الاعمال

\-

كلامي /

النصّاب دايما هيكلّمك على إنّ اللي إحنا بنعمله ده هوّا (
المستقبل )

لإنّه لو قال لك دا الحاضر - حضرتك هتاخد الحاضر بتاعه -
توزنه ع الحاضر اللي برّا في الشارع - تلاقيه مختلف عن الواقع -
فتخاف

لكن لو قال لك دا المستقبل - هتاخده تقارنه بمين حضرتك
؟!!!

فخلّينا في المستقبل - وأنا أغنّي - وانتا تردّ ورايا

\-

العلامة السادسة /

كلامه /

فياريت تعرف ان موضوع الدخول في شراكة من خلال الحصص
مينفعش فيه سلق البيض احنا مش في سباق دي قصة طويلة وعريضة حضرتك والموضوع
لازم ياخد وقته

\-

كلامي /

يا ابن اللعيبة

الناس بقت خايفة من موضوع المستريّحين - فاللي بيحطّ فلوسه
بيقدّم رجل ويأخّر رجل - وممكن ولاد الحلال يخوّفوه من الموضوع - فيروح يطالب
بسحب فلوسه

فلا حضرتك - إحنا مش بنسلق بيض - هتعمل لي فرقع لوز وكلّ
شويّة تنطّ لي عاوز تتطمّن على فلوسك - خد فلوسك وغور ما تقرفناش - دعونا ننصب
في صمت يا اخواننا عشان نعرف نطلّع شغل مظبوط

\-

العلامة السابعة /

كلامه /

ولازم زي ما انا متأكد من قانونية الشركات اللي هقدمها لك
وجدوي نشاطها والشراكة فيها فمن حق الشركات واصحابها اني اتأكد من جدية
حضرتك انت كمان وانك مش مجرد هاوي او متصفح زي ما الامريكان بيطلقوا علي
الهواة just browser and loser وهتطلع علي اسرار
الناس وتختفي زي كتير من ال losers اللي بيتحفنا
عالم البيزنس بيهم في مصرنا الحبيبة وبردو لازم اصحاب الشركات او حاملي
الاسهم يتأكدوا من جديه حضرتك دي شراكة في كيان وسنين هتقضوها مع بعض مش
مشوار في سوبرجيت او رحلة ميكروباص للساحل وكل واحد هيروح لحاله دا موضوع
كبير سعاتك

\-

كلامي /

يا ابن اللعيبة

يا ابن اللعيبة

يا ابن الإيه يا لذينا

أنا مستكيّف يا جماعة

الفقرة اللي فاتت دي في الجون

\-

الفقرة دي بالظبط زيّ ما حرامي يدخل ع الظابط يقول له
بطاقتك يالا

فالظابط في ذهول يقول له ( إيه )

يقوم الحرامي متمطّع ونافض الظابط ألم - يسوره - بقول لك
بطاقتك يا روح أمّك - إيه - أجيب لك الدادة تطلّعها لك

\-

يا ابن اللعيبة

هنا بدل ما حضرتك شاكك تحطّ فلوسك مع النصّابين

فالنصّابين همّا اللي بيقولوا لك إحنا خايفين منّك لتنصب
علينا

\-

آه

ما هو ولاد الحلال ما خلّوش لولاد الحرام حاجة

يعني إحنا نبقى قاعدين ننصب باحترامنا - يدخل علينا واحد
محترم زيّك عاوز يسرق معلومات الشركة ويجري

يرضيك كده يا أونكل

وأنا اللي آمنتك على بيتي - وكشفتك على مراتي وعيالي -
تطلع في النهاية عاوز تتجوّز أمّي يا عمّ بخّ

يا ابن اللعيبة

لا سيبوني شويّة على ما الدماغ دي تنزل

أنا دماغي هيبرت من الفقرة اللي فاتت دي

\-

.

.

.

.

.

.

.

.

\-

العلامة الثامنة /

كلامه /

كمان الشركات اللي انا شغال عليها مش قاعدة مستنية التمويل
وبتندب حظها

\-

كلامي /

هنا علامة واضحة من علامات النصّاب - وتكاد تكون أوضحهم -
وهي ( التمنّع )

إنتا فاكر إنّنا محتاجين ال 50 ألف العمي اللي معاك يا معفّن
يا مقمّل يا مصدّي

دا إحنا بنوك العالم حفت ورانا - جولدن ساكس - وجي بي
مورجان - والحاجّ عبد الحفيظ

وعمر الشريف

عمر كان قاعد هنا - وأمّه الشريف كانت قاعدة هنا

ودي على نغمة واحدة ماخدوش يا بابا ماخدوش يا بابا

ولّا كنتا كنتي

أقول له ع الزغلول الكبير بقى

هتقولي ع الزغلول الكبير يا فوزيّة

سيبني يا بابا

إدّيله يا فوزيّة

ماله فؤاد المهندس - ما هو برقابتك

فؤاد كان قاعد هنا - وأمّه المهندس كانت قاعدة هناك

إنتا فاكر ياد يا مقشّف إنتا إنّنا مستنّيين ال 50 ألف
بتوعك

دول كبار كبارات العالم بيجروا ورانا عشان يموّلونا - بسّ
إحنا قلنا ابن بلدنا أولى

عبد التوّاب أفندي كبير الرحمانيّة قبليّ

وعبد الوهّاب أفندي كبير الرحمانيّة بحريّ

كانوا قاعدين مكانك هنا امبارح

وكلّ واحد منهم كان جايب مقطف فلوس

دولارات

الورقة ب 200 دولار حتّة واحدة - ومرسوم عليها نخلتين
وجمل

بسّ إحنا قلنا طالما إنتا معاك 50 ألف - ناخدهم بقى
وخلاص

أعمل إيه بسّ في قلبي العلق ده

باضعف قدّام الحالات الإنسانيّة

وإنتا حالتك بالبلا - وإنسانيّة - وضاربك السلك وحالتك
نيلة

خدوا منّه الخمسين ألف ومضّوه

اللي بعده

\-

لحظة واحدة

ما تدخلوش الي بعده

عندي مكالمة مع البنك الفيراليّ الليبيّ - عاوز يحطّ عندنا
سبايك دهب - بسّ أنا ما بحبّش آخد دهب من حدّ

العيال من يومين بيلعبوا بالسبايك الواد نقف أخوه في قورته
بالسبيكة جاب له تربنة في مخّه - وخدناه خيّطناله 46 غرزة في السعوديّ
الألمانيّ

\-

العلامة التاسعة /

كلامه /

لان بكل بساطة انا مش هحط اسمي ولا اراهن علي مهنيتي
وتاريخي علي اي حاجة والسلام

\-

كلامي /

رجع تاني يراهن على إسمه

\-

كلامه /

والناس اللي بتشتغل معايا عارفه كويس ان انا دمي تقيل في
الشغل ودا المعني المرادف للشخص الجاد بثقافة البيزنس المصرية يعني دخول
حضرتك هيبقي بغرض التطوير والتوسع في الاعمال

\-

كلامي /

يا واد يا تقيل

\-

كلامه /

فلو سعادتك متصفح يعني browser
أرجوك متضيعش وقتنا ومفيش مشكلة ضيع انت وقتك براحتك دا
موضوع يخصك ميشغلنيش

\-

كلامي /

الكتكوت الشرس

يامّي يامّي - خاف يا عيد

\-

العلامة العاشرة /

\-

ودي مش موجودة في الرسالة

بسّ خلّيني أضيفها من عندي

ألا وهي - التلزيق في الدين

\-

النصّاب لازم يقول لك إنّ دي أمانة - ومال الناس كنّاس يا
بيه - وإنّ النصّابين هيروحوا النار الوحشة - لكن اللي مش نصّابين هيروحوا
النار الحلوة

إلّا النصّابين - لا بحبّهم ولا بطيق أسمع سيرتهم - ساعة ما
بسمع سيرتهم بتجيلي سكسكة ف اللابوريا وارتشاح ف الريّاح

\-

النصّاب لازم يكون مشغّل إذاعة القرآن الكريم

وآه لو الآذان أذّن وإنتوا بتتكلّموا

ولو سلّم عليك - هيقوم يتوضّى تاني - مع إنّك دكر زيّه - بسّ
هوّا هيقوم يتوضّى تاني

\-

لكن تظلّ أكثر صفة تعرف بيها إنّ الشخص اللي قدّامك نصّاب - هي
( التمنّع )

هتلاقي نفسك عاوز تدفع له فلوس - وإنتا مش فاهم ليه

وهتلاقيه طول الوقت بيماطل مش عاوز ياخد منّك الفلوس

ومع ذلك هتلاقي نفسك هتموت وتعطيه فلوسك - ليه - ما
تفهمش
