---
layout: post
title: "الدعاية"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


الدعاية !!!!!

\-

من الكلمات اللي بتستخدم دايما في غير محلّها - كلمة
[<u>\#الدعاية</u>](https://www.facebook.com/hashtag/%D8%A7%D9%84%D8%AF%D8%B9%D8%A7%D9%8A%D8%A9?__eep__=6&__cft__%5b0%5d=AZUg_9dfGVpiQjKLpa1zBzATd2rZxppzDUcMberMqN2KvNWmA1ais4xts84kBfcvKG2ELiFtB25T-cLtCEkHy4QIlmEd0a2B0DEHQ8h_ViqSSxWfA9awCs57b1xoGQdtNXe3URFQpCUmOpJqfMZPXiboZwOZ7YfqyzqbgVcMYH1tbSy5fNppfcDCYPU6QE8_AdA&__tn__=*NK-R)

وهي ما ترادف بالإنجليزيّة كلمة
[<u>\#بروباجاندا</u>](https://www.facebook.com/hashtag/%D8%A8%D8%B1%D9%88%D8%A8%D8%A7%D8%AC%D8%A7%D9%86%D8%AF%D8%A7?__eep__=6&__cft__%5b0%5d=AZUg_9dfGVpiQjKLpa1zBzATd2rZxppzDUcMberMqN2KvNWmA1ais4xts84kBfcvKG2ELiFtB25T-cLtCEkHy4QIlmEd0a2B0DEHQ8h_ViqSSxWfA9awCs57b1xoGQdtNXe3URFQpCUmOpJqfMZPXiboZwOZ7YfqyzqbgVcMYH1tbSy5fNppfcDCYPU6QE8_AdA&__tn__=*NK-R)

\-

فالكثيرون يستخدمون كلمة الدعاية مقترنة بكلمة
الإعلان

فيقولون شركة كذا ( للدعاية والإعلان )

\-

الدعاية هي استخدام أساليب ملتوية لتوصيل معلومة أو تصور
بشكل سريع وضخم للجمهور

\-

واللي فاهم معنى الدعاية دايما هتلاقيه بيقول ( الدعاية
السلبيّة )

وإن كنت في هذا المقال هفصّل في النقطة دي إن شاء
الله

\-

من أمثلة الدعاية مثلا

إنّ محامي كبير مشهور حاليا - بدأ حياته كوكيل نيابة - ثمّ
استقال

وعشان يوصل بسرعة للشهرة - قام لاطش مع عادل إمام على
خلفيّة فيلم الأفوكاتو

اللي اتّهمه من خلاله إنّه أساء لشرف مهنة المحاماة

\-

وويك ويك وصويت نسوان ويلّا يا ولود كذا ويا ولود كذا -
وكلمة من هنا على كلمة من هنا - قام عادل إمام شاتمه

قام رازعه قضيّة مفتخرة

وجاب له سجن !!

وبعدين اتصالح معاه

\-

حركة زيّ دي كانت كفيلة بشهرة المحامي دا بسرعة جدّا

لحدّ ما بقى محامي الريّان والسعد في وقت من الأوقات

\-

فدي بروباجاندا - أو دعاية

\-

مثال تاني

عبد الوهّاب كان أستاذ في البروباجاندا

عندك مثلا إنّه مع أمّ كلثوم شوّقوا الجمهور جدّا لأغنيّة (
إنتا عمري )

لحدّ ما الجمهور كان منتظر الأغنيّة على أحرّ من الجمر

\-

وبدأت تنتشر مقالات عن إنّ عبد الوهّاب بيتحدّى أمّ كلثوم إنّو
مين اللي هيخطف الجمهور

عبد الوهّاب باللحن

ولّا أمّ كلثوم بالصوت

\-

وطبعا دا ما كانش ممكن يحصل - أمّ كلثوم ما كانتش مجنونة
عشان تدخل تحدّي زيّ ده

\-

وبالفعل ييجي يوم عرض الأغنيّة - ويدخل التخت بلحن عبد
الوهّاب - اللي بمجرّد ما قالوا دوم تاتاك تاتاك - ترا راكتاك راكتاك
تاك

الجمهور بقى مش عارف فين الأرض من السما

وقامت مظاهرة من التصفيق لعبد الوهّاب - لدرجة إنّهم أجبروا
الفرقة على التوقّف !!

\-

في موقف تاني كان عبد الوهّاب كان مجهّز صولو طبلة صعب (
وهوّا صعب فعلا )

لكنّه ما كانش عاوز الصولو ده يفوت من غير ما الناس تعطيه
السوكسيه الكافي

\-

فاختلقوا قصّة - قال إيه الطبّال ما كانش عارف يعزف الصولو -
فعبد الوهّاب قال له هات يا ابني الطبلة - وقعد يعلّمه إزّاي يعزف
الصولو

وقال إيه المصوّر صوّر اللقطة دي على حين غرّة

واتنشرت الصورة باعتبارها تسريب من داخل الكواليس - واتكتب
عليها ( المعلّم .. يعلّم .. )

\-

فكانت الناس رايحة الحفلة مخصوص عاوزة تسمع الصولو ده
تحديدا - اللي اتعرف بعد كده بطبلة كتكوت

لإنّ اللي كان بيعزفه هو كتكوت الأمير - اللي بقى مغنّي بعد
كده

\-

فدي طريقة ملتوية لتوصيل معلومة للجمهور بسرعة - أو بناء
تصوّر ضخم لدى الجمهور عن موضوع معيّن

\-

عندك مثلا فيلم اشتهر من فترة - وثارت المعارك للدفاع عن
شرف السينما المصريّة - إنّه إزّاي الممثّلة الفلانيّة بتخلع الملابس الداخليّة
في الفيلم

شرف السينما ؟!!!

ياخي أحلى م الشرف ما فيش

\-

طبعا هيّا لا كانت معارك عن الشرف ولا حاجة - المطلوب هو
إنّه يثار الجدل حول الفيلم - فالناس تروح تشوف إيه القلق اللي حاصل ده -
فيقطعوا تذاكر - فالدنيا تمشي

دعاية فاضية طبعا

\-

رجل أعمال آخر كان عاوز يشتهر بسرعة - فيقوم متجوّز فنّانة
مشهورة - حتّى لو كانت أكبر منّه في السنّ

فيتشهر بسرعة الصاروخ

\-

ممثّلة بقى عاوزة تتشهر - تقوم مخطوبة لواحد - وفاسخة
خطوبتها - وهاتك يا ويك ويك

وصويت نسوان

ويا ولود كذا ويا ولود كذا

\-

شاب خامس عاوز يتشهر - فيقوم عامل كليبّ للمقطوعة الموسيقيّة
النادرة أنتش واجري

\-

وشابّ سادس يخوض غمار موقعة كشري التحرير - ويركب على ودان
الناس لحدّ ما خلّى الناس تمتدح زمن التنمّر الجميل

فتكون النتيجة إنّ الشابّ ده يتشهر جدّا

\-

وشابّ سابع يركب على دماغنا بإنّه نامبر وانّ نامبر
وانّ

ينزل من ع المسرح يقول أنا نمبر وانّ - يروح ينام يغنّي
نامبر وانّ

ما خالاص يا نجم - عرفنا إنّك نامبر وانّ

\-

طبعا إحنا هنا على صفحة مهتمّة بالصناعة - أو بالبيزنس
عموما

فده إيه علاقته بشغلنا ؟!!!

\-

إزّاي بقى - دا ليه علاقة كبيرة طبعا

الدعاية ممكن الشركات تستخدمها لتسريع أو تضخيم الوصول
للجمهور

\-

زيّ مثلا إنّ صاحب شركة مشروبات غازيّة كانت مبيعاته
ضعيفة

فخلّى عمّال الشركة كلّ واحد ياخد مجموعة من كانزات المشروب
بتاعه - ويروحوا يطبّقوها ويرموها في صناديق القمامة - خصوصا في الأماكن
الرياضيّة

فييجي الرياضيّ من دول يكون بيشرب مشروب أيّ حاجة - ورايح
يرمي الفارغة بتاعته في صندوق القمامة في الجيمّ مثلا

يفتح الصندوق - فيلفت انتباهه الكانزاية المرميّة بتاعة
المشروب اللي بنعمل له حملة الدعاية

فيبتدي الرياضيّ ده يفكّر إنّ المشروب ده منتشر بين أوساط
زمايله في الجيمّ

فيروح يشتري المشروب ده - ويشربه - ويرمي الفارغة فين
؟!

في نفس صندوق القمامة - فييجي اللي بعده يفكّر نفس
التفكير

والعجلة مشيت مع صاحب المصنع !!!

\-

أنا شخصيّا باستخدم الدعاية في شغلي !!

إزّاي ؟!!!

عن طريق البلوكّات الكتير - وإنّي أتشهر بالموضوع ده

دا نوع من الدعاية - إنّ ناس هتقعد تدردش مع بعضها وتضحك -
فتيجي سيرة البلوكّ

فيقول لصاحبه اسكت - دا فيه واحد اسمه محمود مرزوق بيعمل
بلوكّ للّي يقول له صباح الخير

فده هيضخّم وصول اسمي للناس

\-

عشان كده اللي بينتقدني في موضوع البلوكّ ده باعمل له بلوكّ
أصلا - لإنّه مش فاهم إنّ دا شيء مفيد ليّا - عاوز تمنعني منّه إزّاي

هوّا فيه حدّ يمسك خيط دعاية ويسيبه ؟!!!

الناس بتدوخ أصلا عشان تبتكر طريقة دعاية - وأنا جات لي
لوحدها !! أسيبها ؟!!!

\-

من الدعاية مثلا إنّ شركة تنزّل منتج معيّن

نكون مستهدفين نبيع مليون جهاز مثلا

\-

فنبيع 1000 جهاز فقط

وبعدين نعمل حملة دعائيّة صارخة

إلى أحمد إبراهيم القاطن بدير النحّاس - لا تستخدم الجهاز
الفلانيّ

برجاء إرجاع الجهاز للتوكيل في أسرع وقت - لإجراء عمليّة
صيانة خطيرة خطيرة بجدّ يعني للجهاز

\-

الناس تتكلّم - وتبقى فضيحة حضرتك - وشركتنا تتجرّس ع
الفضائيّات

فتتعرف جدّا

وبدل ما كنّا هنصرف ملايين عشان نطلع ع التليفزيون - هتلاقي
التالافزيون شخصيّا هوّا اللي بيجري ورانا

واسمها إيه زفتة الطين دي تقول لصاحب الشركة إنتا
حيوان

طب انتا عارف إنّك حيوان - واللي شغّالين معاك في الشركة دول
كلبين أساسا

\-

وبعدها بشهر نعلن إنّنا خلاص صلّحنا الجهاز - وعوّضنا كلّ
العملاء اللي اتضرّروا من الأجهزة الأوّلانيّة بأجهزة سليمة

فتلاقي المليون جهاز اللي في المخازن اتسحبوا هوا
!!!

\-

قبل حرب أكتوبر

كنّا عاوزين نفضّي مخازن القمح لاستقبال شحنات قمح إضافيّة
جاية لزوم الحرب

وكنّا عاوزين نفضّي المستشفيات استعدادا لاستقبال مصابين
الحرب

\-

فلو عملنا كده - إسرائيل هتفهم طبعا إنّنا بننسّق
للحرب

\-

فنعمل إيه

ننشر إنّ فيه تسمّم في القمح - فيروح وزير الزراعة يضرب ولاد
السيّدة غير النظيفة اللي ماسكين الصوامع بالشلّوط

يا ولاد السيّدة غير النظيفة - سايبين الصوامع لحدّ ما القمح
يتسمّم

\-

قرار رئيس الجامهوريّة بإخلاء أمّ الصوامع دي من القمح
الفاسد الحيوان - وارموا لي مديرين الصوامع دول ف السجن - وتمسكوا الصوامع
دي تغسلوها بالديتول يا جزم

\-

تاني يوم نقوم على خبر انتشار عدوى الكلب الأعور المتوسّط
وحمّى الفراش في المستشفيات

يروح وزي الصحّة يلعن سلسفيل جدود الدكاترة ولاد السيّدة غير
النظيفة اللي ماسكين المستشفيات - ويضربهم بالشلّوط

ويطلع كرار رئيس الجامهوريّة بإخلاء أمّ المستشفيات

\-

ما انا مش عارف الاقيها منين ولّا منين يا جيهان - من ولاد
الوزّة اللي ماسكين الصوامع - ولّا من ولاد الوزّة اللي ماسكين
المستشفيات

حقيقي أنا مستاء - مستاء للغاية

\-

وتتفرّغ الصوامع - وتتخلى المستشفيات

وتطلع ريهام سعيد تقول للمسؤولين إنتوا إكلبة أساسا - طب
انتوا عارفين إنّكوا إكلبة

\-

فالدعاية هي طريقة لتوصيل خبر ما بسرعة كبيرة وبحجم كبير
للناس

لكن عادة الوسيلة المستخدمة لتوصيل الخبر ده بتكون
ملتوية

\-

بل إنّه عادة الخبر ده بيتنشر عن طريق حاجة سيّئة ومثيرة
للغضب أو الاشمئزاز

لإنّ الناس بطبيعتها بتتفاعل مع الأمور السيّئة أكتر ما
بتتفاعل مع الأمور الجميلة

\-

نيجي بقى للنقطة الأخيرة من المقال

وهي

هل كلّ الدعايات هي دعايات سلبيّة ؟!!

\-

من وجهة نظري إنّه فيه دعاية سلبيّة ودعاية إيجابيّة

والفرق هو ( هل المحتوى اللي عاوز توصّله للناس حقيقيّ ولّا
لأ )

\-

يعني عبد الوهّاب لمّا عمل دعاية لطبلة كتكوت - هل عبد
الوهّاب نفسه موهوب ولّا لأ ؟!

هل هوّا عامل شغل حلو ولّا لأ ؟

\-

فلمّا تعمل دعاية لتسريع أو تضخيم وصول المعلومة الحقيقيّة -
بعد ما المعلومة توصل للناس - ويلاقوها حقيقيّة - ما حدّش هيسأل المعلومة دي
كانت واصلانا بدعاية ولّا بطريقة إعلان عاديّة

\-

لكن مثلا مغنّي ( أنتش واجري ) - هل كان عنده قيمة بيقدمها
فعلا - طيّب هل عمل أغنيّة تانية بعد أنتش واجري ؟!

باعتبارها أغنيّة يعني

لأ

\-

فهنا الناس هتهيل التراب عليك وعلى أنتش واجري وعلى بطل
موقعة كشريّ التحرير

لكن !!

هل هيهيلوا التراب على محمّد رمضان ؟!!!

\-

محامي زيّ فريد الديب مثلا - كان بيعمل بروباجاندا بإنّه
يتصدّى للدفاع عن جاسوس زيّ عزّام عزّام مثلا

وآخر حاجة عملها قبل ما يموت إنّه تبرّع بالدفاع عن قاتل
نيّرة أشرف

دي بروباجاندا مكتملة الأركان

\-

لكن !!!

هل فريد الديب محامي شاطر فعلا - ولّا هيّا بروباجاندا ع
الفاضي ؟!

ما سمير صبريّ كلّ يوم يطلع يرفع قضيّة على حدّ - حدّ عارف مين
سمير صبري ؟!!

في حين إنّك عارف المحامي اللي أنا حكيت قصّته في الأوّل وما
قلتش اسمه

وانا مجنون عشان أقول اسمه

ههههههههه

دا جاب سجن لعادل إمام

\-

توفيق عكاشة لمّا تحدّى البرادعي إنّه يظغّط البطّة - أو يقول
لي حزمة الجرجير فيها كام عود

دي كانت دعاية لإشهار توفيق عكاشة

اللي هوّا بعد كده شخصيّا هيستخدم كأعظم إنجازات الدعاية في
الإعلام المصريّ في الألفيّة التالتة !!!

\-

فالدعاية من وجهة نظري هيّا في حدّ ذاتها مش سلبيّة

ولكن نشوف - هل انتا هتعمل دعاية لتسريع وتضخيم معلومة
حقيقيّة

لو كان كذلك - تبقى دعاية إيجابيّة

\-

يعني الراجل اللي عمل دعاية لنشر المشروبات الغازيّة
بتاعته - هل المشروبات الغازيّة دي جيّدة فعلا ؟!

أيوه

\-

طيّب انتا محتاج سنة عشان تشهرها - وخلال السنة هتعرّف بيها
مليون مواطن

أنا قدرت اوصّلك في شهر ( دا معنى التسريع ) - لـ 10 مليون
مواطن ( دا معنى التضخيم )

\-

موضوع البلوكّ مثلا - هل أنا بقدّم محتوى فعلا - وبعدين
باعمل بلوكّ للمعترضين

ولّا هوّا بيعمل بلوكّات وخلاص

حضرتك أنا قعدت حوالي شهر أنزّل في بوستات الصفحة على
فايلات وورد وامسحها - متخيّل هيّا حجمها إيه عشان تاخد شهر تتمسح
؟!!!

\-

الصفحة في الوقت اللي باكتب فيه البوست ده حاليا عليها 80
ألف متابع - هل حضرتك متخيّل 80 ألف إنسان بيتابعوا واحد بيقدّم محتوى
فارغ !!!

ممكن 80 مليون يتابعوا حدّ بيقدّم محتوى فارغ في مجال تافه -
بينتش ويجري يعني - لكن في البيزنس !! صعب يتابعك 10 آلاف متابع فقط لو ما
كنتش بتقدّم محتوى

\-

فموضوع البلوكّ ده أنا باستخدمه كدعاية - لكنّي شايفها دعاية
إيجابيّة

طالما اسمك هينتشر بشكل صحيح - يبقى تمام

فيه قاعدة ف الإعلام بتقول ( لا يهمّ ما تقوله عنّي ما دمت
تنطق إسمي بطريقة صحيحة !! )

\-

أوّل لقاء ليّا في التليفزيون قعدنا نرغي أنا واتنين مذيعين
لمدّة حوالي ساعة وان شوت - المخرج ما قالش ستوبّ ولا مرّة - ولا عدلنا
اللياقة حتّى

وفي آخر اللقاء المذيع توجّه للكاميرا في كلوز وقال ( في
ختام الحلقة نحبّ نتوجّه بالشكر للمهندس محمود رزق اللي شرّفن... )

قلت له لو سمحت - محمود مرزوق

قام عايد الجملة تاني وقايل اسمي صحّ

\-

أنا جاي المشوار دا كلّه عشان تقول اسمي أساسا - تقوم تقوله
غلط !!!

اقعد قول معلومات غلط طول الحلقة عادي - مش هقاطعك - بسّ
قول اسمي صحّ

وندّد

عارف لو ما ندّدتش - هندّدك ف الشارع

\-

الدعاية مفيدة في حالة إنّها هتستخدم لتسريع وتضخيم قيمة
حقيقيّة - حتّى لو ظاهرها سلبيّ

حتّى لو شتمت حدّ - فانتا بتعمل له دعاية - وبعدين نبقى نشوف
هل هيّا دعاية مفيدة ليه ولّا لأ

لو كان وراء شتيمة فلان ده - قيمة حقيقيّة لفلان - يبقى كلّ
ما هتشتم فلان - كلّ ما الناس هتعرفه

الناس هتعرفه هتروح تبحث عنّه

هيبحثوا عنّه هيلاقوا وراه قيمة حقيقيّة

فالناس هتبقى في صفّ فلان اللي انتا كنت باديء الكلام عنّه
بشتيمته !!!

\-

عادل إمام في مسرحيّة شاهد ما شافش حاجة قال للقاضي

إنتا عارف حضرتك نفق العبّاسيّة ؟

آه

مش فيه راجل بتاع عصير هناك ؟

أيوه

عارفه ؟!

أيواه

وحش - ما تبقاش تشرب من عنده يعني

\-

لكن الدعاية هتكون سلبيّة فعلا لو كانت هتسرّع وتضخّم وصول
معلومة لا أساس لها من الصحّة

زيّ الدعاية اللي اتعملت لمغنّي أنتش واجري أو شاب الكشريّ زيّ
ما قلنا

\-

فالفايدة من البوست ده حاجتين

\-

أوّلا

حضرتك ماتستخدمش كلمة دعاية وانتا مش عارف إنّها كلمة
سيّئة

\-

التاني

إنّ حضرتك تعمل عصف ذهنيّ - وتشوف ازّاي تروّج لنفسك
بالدعاية

\-

طبعا المفروض تكون بتروّج لنفسك ب 10 طرق ترويج
حلوين

وضيف عليهم طريقة الدعاية

\-

لكن لو هتروّج بالدعاية فقط !!! فانتا هتفشل لا
محالة

\-

الدعاية هي وسيلة إضافيّة جنب أنشطتك الترويجيّة
العاديّة

وسلّمولي عليه
