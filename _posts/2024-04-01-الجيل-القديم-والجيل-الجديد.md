---
layout: post
title: "الجيل القديم والجيل الجديد"
date:   2024-04-10T00:00:01+03:00
author: "Mahmoud Marzouk"
tag: "آداب البيزنس"
category: "آداب البيزنس"
---


من ملاحظتي للمستثمرين

وأصحاب المصانع

أقدر أقسمهم لنوعين

.

ناس جايباها من تحت

وناس جايباها من فوق

والإتنين بيتقابلوا عند خط النص

اللي هوا السوق الصناعي

.

الناس اللي جايباها من تحت

دول ناس بدؤوا من ٤٠ ولا ٣٠ سنة

.

ما كانوش بتوع صناعة أصلا

كان كل واحد شغال في مجال

اللي بيتاجر في الطماطم

واللي بيربي فراخ

واللي عنده محجر

.

ومع الوقت عملوا مصانع

.

بتاع الطماطم عمل مصنع صلصة

وبتاع الفراخ عمل مصنع بانيه

وبتاع المحجر عمل مصنع رخام

.

الناس دي جايباها من تحت

ما اتعلموش بيزنس

والمصيبة إنهم نجحوا

.

دي مصيبة ليهم هما

لإنها بتخليهم ما يسمعوش كلام حد

.

أنا حد ناجح وغني

وبالدليل

.

قدامك آهو

ده مصنع أنا عملته من الصفر

وببيع وأكسب

فبيزنس إيه اللي عاوزني أتعلمه ؟!

.

العلام ف الراس مش ف الكراس

ولما تبقى تعمل فلوس قد فلوسي

ابقى انصحني

.

مع إنهم بيمارسوا أخطاء

زي ما بيقول الكتاب

وغرقانين في العك

وبيخسروا

.

بس خلاص هتقول لهم إيه

سيبهم للزمن

.

النوع التاني

هو الناس اللي نازلة من فوق

ودول حاجة من اتنين

.

إما أبناء أصحاب المصانع اللي فلحوا

.

اللي فشلوا بيجوا لي

عشان يبيعوا مصانع آباءهم

ويشتغلوا في السياحة

.

لكن اللي فلحوا بيجوا لي

عشان يطوروا المصانع

.

وبيخبوني من آباءهم أثناء زيارة المصنع

لأن أبوه لو عرف

إنه جايب حد يطور المصنع

هيضربه ويضربني أصلا

هههههههه

.

ما عادش إلا إنتوا يا بتوع امبارح

اللي جايين تعدلوا عليا

.

أنا وولادهم بنكون فاهمين الحساسية دي

وبنحاول ندخل للموضوع بلطافة

بدون ما نجرح كبرياء الناس الكبيرة دي

.

لكن كلامي دايما بيكون مع الأبناء

دول ناس اتعلموا كويس

ودي الحسنة الأولى اللي عملها لهم آباؤهم

.

الحسنة التانية هي إنهم سابوا لهم مؤسسات

فيتلاقى العلم مع المال

فيبني الناس ملكهم

.

النوع التاني من الناس اللي نازلين من فوق

هما الناس اللي اتعلموا البيزنس

بس ما فيش عندهم مؤسسات

.

فدول هيبنوا مؤسسات من الصفر بردو

بس مش زي اللي أتبنت من ٤٠ سنة

.

دول هيبنوا مؤسسات من الصفر

بس من فوق

.

الصفر بتاع زمان

كان رأس المثلث اللي تحت

.

لكن الصفر بتاع دلوقتي

هو رأي المثلث اللي فوق

.

الاتنين دول بيتقابلوا عند خط النص

في السوق الصناعي

.

فنلاقي الناس اللي جاية

من المثلث اللي فوق

مش عارفة تتفاهم

مع الناس اللي جاية من تحت

.

مش عارفين حتى يتفقوا

لإن بتوع تحت عاوزين يقابلوك شخصيا

بينما بتاع فوق عاوز يقابلك على زوم

.

بتوع زمان عاوزين يتكلموا ع التليفون

بتوع دلوقتي عاوزين يشتغلوا بالإيميلات

.

بتوع دلوقتي بيسألوا عن شهادات الجودة

والشهادات اللازمة للتصدير

بتوع زمان عاوزين واسطة في الجهاز

يمشوا بيها شغلهم المضروب

.

بتوع زمان عاوزين ياخدوا أرض يسقعوها

وقرض صناعي يدخلوه في التجارة

.

وعاوزين بطاقة مستلزمات انتاج

عشان يستوردوا بيها بدون جمارك

ويبيعوا اللي استوردوه للغرض الصناعي

على إنه تجاري

.

بينما اللي جايين من فوق

عاوزين يعملوا فاتورة إليكترونية

.

هتقول لي دي معركة وننتظر نتائجها

لا يا باشا ما تنتظرش نتائجها ولا حاجة

دي نتيجتها محسومة

.

والسبب أنا قلته في البوست

السبب هو ( الزمن )

.

الزمن مش هيرجع لورا

الزمن ماشي لقدام غصب عن الجميع

القديم هيصرخ يصرخ يصرخ

لحد ما صوته يتقطع

ويموت

والمستقبل للمثلث اللي فوق

.

الفايدة اللي ممكن تطلع بيها

من البوست ده

هيا إنك لو من المثلث اللي فوق

فاجتهد توصل أسرع

للحاجات اللي هتبقى إلزامية في المستقبل

وما زال فيها متسع من الوقت قبل الإلزام

.

المستقبل هيسفلت اللي قدامه

هيفرم

فالحق اظبط نفسك

قبل ما المفرمة تيجي

وتفكر ساعتها هتعمل إيه

ممكن ما تلحقش تعمل حاجة

.

ولو إنتا من أبناء جيل المثلث اللي تحت

فما تظنش إنك هتعرف تكمل

بنفس طريقة الوالد

.

كل وقت وله آدان

.

ومش معنى إن النظام القديم

نجح مع والدك

إنك لو كملت بيه هينجح معاك

أوعدك إنه هيفشل

.

يا ناطح الجبل الأشم بقرنه

رفقا بقرنك لا رفقا على الجبل
