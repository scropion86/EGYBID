---
layout: post
title: "لو شغّالة ما تصلّحهاش.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#لو_شغّالة_ما_تصلّحهاش</u>](https://www.facebook.com/hashtag/%D9%84%D9%88_%D8%B4%D8%BA%D9%91%D8%A7%D9%84%D8%A9_%D9%85%D8%A7_%D8%AA%D8%B5%D9%84%D9%91%D8%AD%D9%87%D8%A7%D8%B4?__eep__=6&__cft__%5b0%5d=AZWSEbYd3CBHbKSwxipVKELOMTm3lpzzT5w7hV3V_paxHj3p2r4NSvkksF-qH43tAR8323gVqtI3p3W21O7bRSQh-B_66y3ADN3whWjV0d0RWalKfFlPQbi6GpcHw4a7kqYDt4fguhBz3ic7YZQqcIAB8OS-37doccLItjRDIYrArW_tOotbGjICdie2P3a4NALHmg1ZpVEsOmWlFaDEsdd6&__tn__=*NK-R)

\-

كتبت بوست عن إنّي ما بحبّش اعمل بلوكّ للأعضاء القدامى - وإنّ
لو حدّ خد بلوكّ بالغلط ما بالغيهوش

وقلت اضيف جملة كده واشوف ردّ فعل الناس عليها هيكون زيّ ما
انا متوقّع ولّا لأ

فقلت ( حتّى لو كان البلوكّ بالغلط ما باتراجعش فيه )

\-

وقد كان

التعليقات المتوقّعة من الناس اتكتبت بالحرف - يعني انتا
لمّا بتغلط ما بتعترفش بغلطك - دا حتّى الاعتراف بالحقّ فضيلة - وهكذا

بوست عظيم بصراحة - عمل شويّة بلوكّات عنب

\-

لكن - خلّينا نطلع من البوست ده بفائدة حقيقيّة - بعيدا عن
بوستات مصيدة البلوكّات

ألا وهي - إنّه فعلا أحيانا بيكون عدم التراجع عن الخطأ هو
القرار الصحيح

\-

إزّاي ؟!

لو حسبت ولقيت إنّ التراجع عن الخطأ هو خطأ أكبر من
الاستمرار فيه

\-

ودا ممكن ؟!

طبعا

\-

ممكن تغلط غلطة - تخسّرك 100 جنيه مثلا - لو حبّيت تصلّحها -
هتكلّفك ألف جنيه

يبقى سيب الغلط زيّ ما هوّا أحسن ما تحاول تصلّحه

\-

الحكمة هي فعل الصواب - صحّ ؟

\-

لأ - غلط

الحكمة هي فعل المناسب - حتّى لو المناسب ده غلط

الغلط في الحالة دي هيكون هوّا الصواب

\-

وانا في الخدمة - كان عندنا تنّاية صاج بتنقّط زيت - وانا
شايفها وساكت عادي - بتنقّط نقطتين تلاتة كلّ يوم - عادي

\-

دخل قائد الوحدة - قال إيه الزيت ده - قلت له الأويل سيل
بتاع المكبس اليمين من التنّاية بيسرّب

\-

قال فكّوا التنّاية وغيّروا الأويل سيل ده

قلت له يا فندم سيبها كده أحسن - أنا مش عاوز اعطّل
التنّاية - هيّا والمقصّ همّا إيدي ورجلي في الورشة

\-

قال نفّذ اللي بقول لك عليه

قلت له تمام ( هوّا يعني كان جرنان أبونا )

\-

جيت في يوم من بدري - وجبت ونش بلانكو كبير وقّفته حوالين
التنّاية - وبدأنا فكّ في التنّاية

\-

كان معايا زميلي - قلت له قائد الوحدة لو دخل وشاف التنّاية
وهيّا مفكوكة - هيشيل تراب من الأرض ويحطّ فوق دماغه

\-

بعد حوالي 4 أو 5 ساعات شغل - كانت التنّاية نزلت ع الأرض
وبقت عاملة زيّ سوق الجمعة بتاع الخردة كده

باتلفت ورايا - لقيت قائد الوحدة واقف مزبهلّ - وبيقول لي
انتا عملت إيه ؟!!!

\-

ضحكت وقلت له - ما تخافش هرجّعها زيّ ما كانت

فقال لي أنا ماليش دعوة بيك - وسابني ومشي

\-

كمّلنا شغل - 4 أو 5 ساعات كمان لحدّ ما ركّبنا
التنّاية

\-

وكنّا طبعا نزّلنا الزيت القديم من التنّاية - فرحت لقائد
الوحدة قلت له عاوز 200 لتر زيت هيدروليك

\-

قال لي كام ؟!!

قلت له 200 لتر

\-

قال لي 200 لتر ليه ؟!!

قلت له احنا نزّلنا الزيت اللي كان في تانك التنّاية ملا
برميل - والبرميل سعته 200 لتر

\-

المهمّ - تروح الأيّام وتيجي الأيّام - والتنّاية واقفة ما
بتشتغلش - والورشة شبه عطلانة بسببها

لحدّ ما جابوا لنا زيت هيدروليك - ملينا التنّاية - وشغّلناها
تاني

\-

فالسؤال هنا

هل كان الصحّ هو تصليح التنّاية ؟

أيوه - دا كان الصحّ

لكن !! دا ما كانش الحكمة

\-

الحكمة كانت إنّنا نسيب التنّاية تنقّط كده عادي - طالما
شغّالة

وده معنى قاعدة ((( لو شغّالة - ما تصلّحهاش )))

\-

if it works - don\'t fix it

\-

ممكن تصحيح الخطأ تكون تكلفته أكبر بكتير من تركه

\-

وكما قال ابن تيمية رحمه الله

ليس الحكيم من يعرف الخير من الشرّ - ولكنّ الحكيم من يعرف
خير الخيرين - وشرّ الشرّين

\-

ولذلك القاعدة تقول - الضرر الأشدّ يزال بالضرر
الأخفّ

\-

فاختيار الضرر الأخفّ هنا هو إقدام على فعل ضرر -
وخطأ

أيوه - ما احنا عارفين

لكنّه ضرر يدفع ضرر أكبر منه - فيصبح الضرر الأخفّ هنا هو
الحكمة

\-

في طريقنا من محطّة قطار طنطا - لكلّيّة الضبّاط الاحتياط -
كان الطريق صحراويّ طبعا - وكان قاعد قصادي زميلي الدكتور عبد الله

فكان التراب كلّ شويّة ييجي على هدومه - فينفّضه

\-

فقلت له سيب التراب - ولمّا نوصل الكلّيّة نفّضه مرّة
واحدة

\-

هل ترك التراب خطأ ؟ أيوه طبعا خطأ

\-

لكن - إنّك تقعد طول الطريق تنضّف في التراب - دا مش من
الحكمة

ناهيك عن إنّك لو عرقان وقعدت تنضّف التراب - هتليّط البدلة
أصلا !!

\-

فليست الحكمة دائما فعل الصواب - الحكمة هي فعل
المناسب

\-

وليس التراجع عن الخطأ دائما أبلة فضيلة - ممكن الإصرار
على الخطأ يكون هو الحلّ الحكيم

المهمّ تكون فاهم انتا بتعمل الغلط ده ليه - مش بتعمله كده
عند وخلاص

\-

الرسول صلّى الله عليه وسلّم ترك الكعبة على بناء قريش لها -
مع أنّه كان بناءا خاطئا

\-

لكن الرسول صلّى اله عليه وسلّم كان يعرف أنّه لو أقدم على
هدم الكعبة - ستقوم الدنيا ولن تقعد

وممكن المسلمين حديثي العهد بالإسلام يرتدّوا لمّا يلاقوا
أعظم رمز عندهم من يوم ما اتولدا سواءا في الجاهليّة أو الإسلام -
بيهدم

\-

كما أنّه صلّى الله عليه وسلّم لم يكن يملك النفقة الكافية
لذلك

وهو - عليه الصلاة والسلام - لم يكن ليهدر أموال المسلمين
في أمر قد يكون ثانويّا في الأهمّيّة

\-

قال ابن الزبير: إنّي سمعت عائشة تقول: إن النبي -صلَّى اللهُ
عليه وسلَّم- قال: (لولا أنّ الناس حديث عهدهم بكفر، وليس عندي من النفقة ما
يقوي على بنائه، لكنت أدخلت فيه من الحجر خمس أذرع، ولَجَعَلْتُ لها بابًا يدخل
الناس منه، وبابًا يخرجون منه)

\-

فهذا التصحيح لم يحدث في عهد الرسول صلّى الله عليه
وسلّم

ولكنّه حدث لاحقا لمّا تقادم الناس في الإسلام - واستقرّت
عقيدتهم - وتوافرت النفقة

\-

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWSEbYd3CBHbKSwxipVKELOMTm3lpzzT5w7hV3V_paxHj3p2r4NSvkksF-qH43tAR8323gVqtI3p3W21O7bRSQh-B_66y3ADN3whWjV0d0RWalKfFlPQbi6GpcHw4a7kqYDt4fguhBz3ic7YZQqcIAB8OS-37doccLItjRDIYrArW_tOotbGjICdie2P3a4NALHmg1ZpVEsOmWlFaDEsdd6&__tn__=*NK-R)
