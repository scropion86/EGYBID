---
layout: post
title: "نفسيّة المستثمر"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


بتقول إن رجال الأعمال الحقيقيين بيشتغلوا ٢٤ ساعة في ال
٢٤ ساعة

طب إيه رأيك بقى إن رجل الأعمال الحقيقي هو رجل الأعمال
الفاضي

هوا رجل الأعمال اللي عمل نظام إداري محكم . يخليه يدير
مؤسسته بالريموت . ويروح هوا يصيف

.

مبدئيا . كلام حضرتك صحيح

لكن !!

صحيح في المشروع الأول

صحيح لرجل الأعمال اللي طموحه مشروع واحد

.

بينما !

رجل الأعمال المريض بالبيزنس . بيخلص شغل في مشروعه الأول
. يبدأ في المشروع الثاني

.

ممكن تتخيل دا عادي

بالعكس يا صديقي

المشروع الثاني أصعب مشروع

.

المشروع الثاني يأتي وأنت مرتاح ماليا . فانتا مش محتاج
تكافح

فالفقر اللي كان كرباج بيجلد ظهرك في المشروع الأول . ما
بقاش موجود !!

.

المشروع الثاني يأتي بعد مرارة المشروع الأول

فانتا مش مستعد تشوف المرارة دي تاني

.

مش مستعد تاني تعيش لحظة تقارن فيها بين إنك تقفل المشروع
أو تبيع شقتك

.

أنا قعدت مع صاحب مشروع باع شقته في مشروعه

.

وما كانتش المشكلة فيه هوا

المشكلة كانت في إقناع زوجته وأمه وحماته !!!

.

هل انتا مستعد تجي لك المرارة تانى ؟

أنا قعدت مع صاحب مشروع استأصل المرارة بسبب مشروعه

.

بيقول لي جات لي المرارة . فافتكرتها كناية

لقيته بيقول لي جات لي المرارة حرفيا . وعملت لها عملية
واستأصلتها

.

هل مستعد تكون على وشك العمى تاني ؟

أنا قعدت مع صاحب مشروع كان على وشك العمى بسبب
مشروعه !!

.

هل مستعد تمرض نفسيا تاني

أنا قعدت مع صاحب مشروع أرسل زوجته وأولاده عند حماته .
لإنه كان خايف عليهم من نفسه !!

.

فانتا لو نجحت في مشروعك الأول . ما تتخيلش إنك هتقدر تدخل
المشروع التاني بسهولة

.

إنتا بس ما تعرفش الحطام اللى هيكون في أطلال نفسك وقتها
هيبقى عامل ازاي

.

الحطام اللي هيخليك تقول أنا ما صدقت أعدى من البحر .
هارمي نفسي فيه تاني ازاي ؟!!!

.

ففكرة إنك عملت مشروع ونجحت . وعملت له نظام إداري محكم .
وبقى عندك وقت فائض . ده معناه إنك رجل أعمال ناجح . صحيح . لكنك رجل أعمال
على قد مشروع واحد

.

لو انتا بقى من رجال الأعمال المؤهلين إنهم يتحولوا
لمستثمرين . هتلاقي نفسك مجرد ما خلصت مشروع . وعملت له نظامه . هتلاقي
نفسك بتبدأ المشروع الثاني . والثالث

.

فمش هتشوف الوعد اللي وعدناهولك بتاع إنك هترتاح بعدين
ده

.

أنا بردو قعدت مع مستثمر بيدير ٥ مشاريع . مشاريع
بملايين

وكنت قاعد معاه عشان نتناقش بخصوص إنشاء المشروع
السادس

هههههههه

.

فما تتوقعش إني بكلمك عن خيال . النماذج دي موجودة
بالفعل

.

إنتا متصور إن الناس مقسومين لنصين . نص بيعمل مشاريع .
ونص بيشتغلوا موظفين

.

لا يا فندم

النص اللي بيعملوا مشاريع دول نفسهم درجات

.

فيهم حد بيعمل مشروع واحد ويستريح عليه

.

وحد بيعمل مشروعه الأول . وياخد استراحة محارب . ويبدأ في
مشروعه الثاني

.

وحد بيعمل ١٠ مشاريع . ويحط على رأس كل مشروع رجل أعمال
كامل المهارات والصلاحيات

.

ويطلع هوا يقعد فى الدور اللي فوق يتابع ال ١٠ رجال أعمال
اللي شغالين معاه

.

فيرجع يشتغل ٢٤ ساعة في ال ٢٤ ساعة تاني !!
