---
layout: post
title: "عيش الرفاهية.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
من الحاجات اللي تقول إنّك عمرك ما هتبقى غنيّ - إنّك تفضل
سايب الحاجات في اكياسها وانتا بتستخدمها

يعني اشتريت كيبورد جديد مثلا - فتفضل سايبه في الكيس
بتاعه - وتستخدمه وهوّا في الكيس بتاعه - عشان خايف عليه !!

\-

كتبت قبل كده
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWv4C5EQO8gFrKS9H__ZEZ1m81MYE1A3liyFPNjk1zn1b0guCFryfHPl_DmwukWp6KFivFtbz2JEk9aEdcasYN_TROAUI5i0UO3XH9qx-awcFRNePwOx_wNMDWoHoMJFXAsef844eh6jKarGj0MtTDzUj-j8zXrEKcXtzB9sbyLiQSOsAUJHJag1HJFv1PczNfNgfEiVeGMuQQLEq8wCMrk&__tn__=*NK-R)
بتقول - عيش عيشة الرفاهية

يعني

كل في مطاعم غالية - إتفسّح - اشتري هدوم غالية

\-

ليه ؟!

عشان لو انتا عايش بشكل مقتصد جدّا - هييجي حدّ يشتري منّك
حاجة - هيفاصل معاك - هتقبل الفصال وهتنزّل في السعر

\-

لكن !

لو انتا عايش عيشة الرفاهية - اللي هيفاصل معاك - هترفض
تنزّل له ف السعر

\-

ليه ؟

لإنّك محتاج الفلوس عشان تعيش بيها عيشة الرفاهية
بتاعتك

\-

طبعا ما يتفهمش من كلامي إنّي بقول لك خلّيك مسرف أو مبذّر -
عاوز تفهم كده براحتك - تبقى انتا اللي عاوز تفهم غلط

\-

ولكنّي بقول لك خلّيك عاقل ومقتصد - لكن - ما تستخسرش في
نفسك

\-

عيش مستوى عالي - وقدّم منتج وخدمة ذوي قيمة عالية - واطلب
فيهم سعر غالي - وما تتنازلش عنّه

لإنّ تنازلك عنّه معناه تنازلك عن عيشة الرفاهية اللي انتا
حطّيت نفسك فيها

\-

في المقابل - باعتبارك هتطلب سعر غالي - فمش هتقدر تقدّم
إلّا منتج وخدمة عاليين

الموضوع مربوط ببعضه

\-

نرجع لموضوع الكيبورد

الشخص اللي بيسيب الكيبورد في الكيس بتاعه ( كمثال ) - هو
شخص خايف

شخص ما عندوش فكرة إنّه إيه يعني الكيبورد يبوظ - أرميه
واجيب غيره - وأحسن منّه - وأغلى منّه

الشخص ده ما عنودش الفكر ده

\-

الشخص ده عنده إنّه يا خبر لو الكيبورد باظ - هنموت من
الجوع - فقول لي بأيّ منطق ازّاي الشخص ده هيبقى غنيّ !!

\-

الشخص ده هيخاطر ازّاي في مشروع ؟!! إكنعني حدرتك

\-

إذا كان هوّا مش بيخاطر بإنّ الكيبورد ييجي عليه عفر !!
هيخاطر في مشروع

\-

من طرق تفكير الأغنياء - ما يمكن أن تسمّيه ( الاستفادة
القصوى ) - أو ال utilization

\-

الشخص الغنيّ بيسوق عربيته على أسرع سرعة مسموح بيها على
الطريق ده - وآمنة

الشخص الغنيّ بياكل أنضف أكل على السفرة

الشخص الغنيّ بينام بيفصل كلّ حاجة ممكن تصحّيه - بينام يعني
بينام

\-

الشخص الغنيّ لو قاعد في قعدة مع صحابه - هيختار أحسن
اصحاب - وهيحاول يطلع من القعدة دي بأفضل استفادة

مش لازم شغل - لكن ممكن يحاول يطلع منهم بعلاقات ليهم
يتعرّف عليها من خلالهم

ما فيش علاقات - هيحاول يطلع منهم بأكتر ضحك ممكن يضحكه
معاهم

ما فيش ضحك - هيسيبهم ويمشي

\-

الشخص الغنيّ ما يقدرش يعيش ومؤشّر الحياة عنده مش بيزقّ في
آخر التابلوه

الشخص الغنيّ لو مشي - هتلاقيه ماشي بسرعة - ليه - ما
تعرفش

لو وقف يجيب كبّاية قهوة - هيطلبها تكون أحسن كبّاية قهوة في
العالم - كإنّها آخر كبّاية قهوة هييشربها في حياته

\-

الشخص الغنيّ هتلاقيه فاتح براوزر النتّ عليه 20 تابة -
وبيحمّل فيديوهات - وبيرفع ملفّات للشغل - ومشغّل اليوتيوب على حاجة تتسمع -
وممكن تلاقيه شايل كيسة الكومبيوتر بيلعب بيها باي عادي

\-

هوّا مبدأه في الحياة هو الاستفادة القصوى - حتّى من زوجته -
هتلاقيه بيستفاد منها الاستفادة القصوى

\-

الشخص الغنيّ لو رايح يوم شغل في اسكندريّة مثلا - هتلاقيه
واخد زوجته وأولاده - ينزل الشغل الصبح - يرجع ياخدهم يقعّدهم على كافيه على
الكورنيش بعد الضهر - العصر يرجع ينام - عشان عاوز يخلّي يومه يومين -
العشاء يروح يشتري لهم لبس مثلا - بعد اللبس يروحوا سينما أو مسرح - يطلع
من السينما أو المسرح يتعشّوا - تاني يوم يقوم يفطر فطار الفندق -
ويسافر

\-

هتلاقيه خلال 24 ساعة عمل حاجات محتاجة 72 ساعة

عمل شغل - وعمل فسحة لنفسه ولولاده - واشترى حاجات - و و
و

\-

الشخص الغنيّ لو بيشرب سجاير - هتلاقيه بياخد آخر نفس ف
السيجارة

\-

أخيرا

أنا في البوست ده بكلّمك بالعكس

بقول لك الغنيّ بيفكّر ازّاي وبيتصرّف ازّاي - هوّا عمل ده كردّ
فعل طبيعيّ ( هوّا شخصيّا مش فاهمه ) - لكنّه بيعمله بالفطرة

أنا بكلّمك بالعكس - بقول لك إعمل ردود الفعل دي - هتلاقي
طبيعتك بدأت تميل لإنّها تبقى طبيعة الشخص الغنيّ - وعقليّة الشخص
الغنيّ

\-

لو رجعت للطبيعة دي - وللفطرة دي - هتلاقي الموضوع رجع
بالعكس تاني يفرز لك تصرّفات الأغنياء - اللي بتساعدهم ( بدون إدراك منهم
) - يستمرّوا - ويزيدوا - في الغنى
