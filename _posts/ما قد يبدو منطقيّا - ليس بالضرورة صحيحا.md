---
layout: post
title: "ما قد يبدو منطقيّا - ليس بالضرورة صحيحا.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUVjM3-av5K7chTCSaKosA-2xhVdjy5uF5jexp4YQqil1DTGclW2p1O9XQsv-LBwrGnAdDMakUzlw360VkoiQfn_RiX8ZrlPQkQsYUtS2oqYxmj6VDsmwSn5Jn59BuGMocMcKTcZZc_hNwb1rspJ1i-Xthl3W2bkHmv2XfdfDkcMg&__tn__=*NK-R)

\-

ما قد يبدو منطقيّا - ليس بالضرورة صحيحا !!!

\-

من أكبر أسباب أخطاء الناس في البيزنس - إنّهم بيبقوا
متخيّلين إنّ الإجابات الصحيحة - هي الإجابات المنطقيّة

\-

يعني

لو ظهرت لي مشكلة جديدة أوّل مرّة أشوفها في البيزنس بتاعي -
فيكفي إنّي أقعد أفكّر في الموضوع بمنطقيّة - فأوصل لحلّ

\-

لكن طبعا مش هروح أنفّذه كده على طول - دانا هاعرض الموضوع
على والدي ووالدتي وأصدقائي

\-

فباعمل كده - ألاقيهم بيعطوني نفس الإجابة

يبقى الموضوع منطقيّ اهو - والجميع متّفقين عليه

فأروح انفّذه - فألبس ف الحيطة !!!

\-

ليه ؟!!

هوّا البيزنس ليه مش فاهم الموضوع يا جماعة ؟!!!

\-

عشان كده بقول إنّ معظم الناس فقراء لإنّهم يجهلون
الإجابات

الإجابات اللي الأغنياء بيعلّموها لأولادهم - سواءا بشكل
مباشر - أو بتنتقل لهم بالاحتكاك بدون شرح

\-

بينما الفقراء - وأبناؤهم - إمّا بيتصرّفوا التصرّفات
الخاطئة

\-

أو !!

بيتصرّفوا التصرّفات المنطقيّة - واللي مش لازم تكون صحيحة -
فضيفها على التصرّفات الخاطئة - فتطلع النتيجة دايما سلبيّة - ويفضلوا يلفّوا
في دوائر مغلقة للأبد

\-

طيّب والحلّ ؟!

الحلّ إنّك تسأل حدّ أكبر منّك في الخبرة في مجالك - هيقول لك
على الإجابات الصحيحة

حضرتك محتاج الإجابات الصحيحة - مش المنطقيّة

\-

أصل تعالى هنا - حضرتك بتنسب المنطق بتاعك لإيه ؟!!

\-

يعني !!

حضرتك على أيّ أساس قلت إنّ تصوّرك عن الإجابة ده تصوّر
منطقيّ

دي حاجة عاملة زيّ ما تسأل مواطن فرنساويّ مثلا عن شعر
المتنبّي - فتلاقيه بيقول رأيه !!

بيقول رأيه بمناسبة إيه - هوّا كان عربيّ - أو عربيّ مهتمّ
بالأدب

\-

فنفس الموضوع - حضرتك - ووالدك - ووالدتك - وأصدقائك - هل
ليكم علاقة بالبيزنس ؟!

لأ

فعلى أيّ أساس بتجاوبوا

\-

ولو كلّكوا اتّفقتوا على رأي - ده ماله ومال إنّ الرأي يكون
صحيح - هوّا لو جمعنا 10 أصفار على بعض هيكون مجموعهم واحد مثلا - ما هو
هيبقى صفر بردو !!!

\-

طبعا منطقيّ جدّا إنّي أقول لحضرتك على أمثلة للإجابات التي
تبدو منطقيّة - لكنّها خاطئة

دا منطقيّ - لكنّه غلط

لو قلت لك على أمثلة - الناس هتسيب الموضوع وتمسك في
الأمثلة

شفت بقى إنّ المنطقيّ مش لازم يكون صحّ

\-

ومنطقيّ جدّا إنّ الناس لمّا تقرأ البوست ده تتبسط منّي

دا منطقيّ - لكنّه بردو غلط

\-

معظم الناس هتتضايق منّي - لإنّي فتحت لهم الموضوع وما
قفلتوش - ودول متعلّمين في مدارس عوّدتهم ياخدوا السؤال والإجابة مع بعض -
فلمّا تعطيلهم موضوع مفتوح - سؤال من غير إجابة - هيتضايقوا

شفت تاني إنّ ما يبدو منطقيّا - ممكن جدّا يكون غلط
؟!!!

\-

والمنطقيّ إنّ الناس تطلع من البوست ده بفايدة إنّهم قبل ما
ياخدوا قرار لازم يسألوا حدّ أكبر منهم في المجال

لكن اللي الناس هتطلع بيه من المقال ده إنّهم هيقعدوا
يعصروا دماغهم عشان يوصلوا لأمثلة لأسئلة إجاباتها المنطقيّة خاطئة

\-

شفت قدّ إيه الدنيا مش منطقيّة ؟!!

فلا تبحث عن الإجابات المنطقيّة - ولكن الإجابات
الصحيحة

\-

ملحوظة /

ناس كتير هتفهم إنّ غرض البوست ده إنّي عاوزك قبل ما تاخد
خطوة تيجي تستشيرني أنا

أهو من جملة عدم المنطقيّة اللي في الكوكب بتاعنا

\-

وناس تانية كتير بردو - هيعتبروا السطر اللي فات هو محاولة
لتبرئة نفسي

ما تحاولش - الناس هتفضل من هنا ليوم الدين تتصوّر تصوّرات
شايفاها منطقيّة !!!
