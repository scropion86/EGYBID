---
layout: post
title: "التحكيم والجلسات العرفيّة"
date:   2024-04-10T00:00:01+03:00
author: "Mahmoud Marzouk"
category: "مفاهيم مهمّة في البيزنس"
tag: "مفاهيم مهمّة في البيزنس"
---


[<u>\#التحكيم\_والجلسات\_العرفيّة</u>](https://www.facebook.com/hashtag/%D8%A7%D9%84%D8%AA%D8%AD%D9%83%D9%8A%D9%85_%D9%88%D8%A7%D9%84%D8%AC%D9%84%D8%B3%D8%A7%D8%AA_%D8%A7%D9%84%D8%B9%D8%B1%D9%81%D9%8A%D9%91%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

بالأمس كنت محكّما في جلسة عرفيّة بين إدارة مصنع وبين
الشركاء في هذا المصنع

انتهت الجلسة بالحكم على إدارة المصنع بدفع مبلغ حوالي
مليون جنيه للشركاء !!

\-

جلسة طويلة استمرّت لمدّة حوالي 6 ساعات

تخلّلها خلافات وزعيق واتّهامات - وكادت تصل للاشتباك
بالأيدي

لكن الحمد لله انتهت على خير

فخلّينا في البوست ده نناقش موضوع التحكيم والجلسات
العرفيّة

\-

مبدئيّا /

فالتحكيم بين الناس هو ممّا استقرّ عليه تاريخ البشر

قال تعالى /

وَدَاوُۥدَ وَسُلَيۡمَٰنَ إِذۡ يَحۡكُمَانِ فِي ٱلۡحَرۡثِ إِذۡ نَفَشَتۡ فِيهِ غَنَمُ ٱلۡقَوۡمِ
وَكُنَّا لِحُكۡمِهِمۡ شَٰهِدِينَ

فَفَهَّمۡنَٰهَا سُلَيۡمَٰنَۚ وَكُلًّا ءَاتَيۡنَا حُكۡمٗا وَعِلۡمٗاۚ وَسَخَّرۡنَا مَعَ دَاوُۥدَ
ٱلۡجِبَالَ يُسَبِّحۡنَ وَٱلطَّيۡرَۚ وَكُنَّا فَٰعِلِينَ

\-

وقال تعالى /

وَهَلۡ أَتَىٰكَ نَبَؤُاْ ٱلۡخَصۡمِ إِذۡ تَسَوَّرُواْ ٱلۡمِحۡرَابَ

إِذۡ دَخَلُواْ عَلَىٰ دَاوُۥدَ فَفَزِعَ مِنۡهُمۡۖ قَالُواْ لَا تَخَفۡۖ خَصۡمَانِ بَغَىٰ
بَعۡضُنَا عَلَىٰ بَعۡضٖ فَٱحۡكُم بَيۡنَنَا بِٱلۡحَقِّ وَلَا تُشۡطِطۡ وَٱهۡدِنَآ إِلَىٰ سَوَآءِ ٱلصِّرَٰطِ

إِنَّ هَٰذَآ أَخِي لَهُۥ تِسۡعٞ وَتِسۡعُونَ نَعۡجَةٗ وَلِيَ نَعۡجَةٞ وَٰحِدَةٞ فَقَالَ
أَكۡفِلۡنِيهَا وَعَزَّنِي فِي ٱلۡخِطَابِ

قَالَ لَقَدۡ ظَلَمَكَ بِسُؤَالِ نَعۡجَتِكَ إِلَىٰ نِعَاجِهِۦۖ وَإِنَّ كَثِيرٗا مِّنَ ٱلۡخُلَطَآءِ
لَيَبۡغِي بَعۡضُهُمۡ عَلَىٰ بَعۡضٍ إِلَّا ٱلَّذِينَ ءَامَنُواْ وَعَمِلُواْ ٱلصَّٰلِحَٰتِ وَقَلِيلٞ مَّا هُمۡۗ وَظَنَّ دَاوُۥدُ
أَنَّمَا فَتَنَّٰهُ فَٱسۡتَغۡفَرَ رَبَّهُۥ وَخَرَّۤ رَاكِعٗاۤ وَأَنَابَ

فَغَفَرۡنَا لَهُۥ ذَٰلِكَۖ وَإِنَّ لَهُۥ عِندَنَا لَزُلۡفَىٰ وَحُسۡنَ مَـَٔابٖ

يَٰدَاوُۥدُ إِنَّا جَعَلۡنَٰكَ خَلِيفَةٗ فِي ٱلۡأَرۡضِ فَٱحۡكُم بَيۡنَ ٱلنَّاسِ بِٱلۡحَقِّ
وَلَا تَتَّبِعِ ٱلۡهَوَىٰ فَيُضِلَّكَ عَن سَبِيلِ ٱللَّهِۚ إِنَّ ٱلَّذِينَ يَضِلُّونَ عَن سَبِيلِ ٱللَّهِ لَهُمۡ عَذَابٞ
شَدِيدُۢ بِمَا نَسُواْ يَوۡمَ ٱلۡحِسَابِ

\-

فالتحكيم بين الناس هو ممّا اسقرّت عليه البشريّة من قديم
الأزل - وهو الذي تطوّر عنه نظام القضاء

فالقضاء هو تطوّر لنظام التحكيم - يعني التحكيم أقدم من
القضاء

\-

والقضاء هو شكل مهذّب ومنقّح ومقنّن من التحكيم - يضاف لذلك
أنّه مدعوم بسلطة من الدولة

\-

ولكن القضاء يعيبه عيبان

\-

العيب الأوّل /

هو طول المدّة الزمنيّة التي تستغرقها القضايا في المحاكم -
الأمر الذي يفقد الحكم قيمته أحيانا

يعني يكون ليك مليون جنيه السنة دي - واتحكم لك بيهم بعد 5
سنين - هتكون قيمتهم بقت 100 ألف جنيه !!!

\-

أو يكون ليك حقّ محتاج تاخده دلوقتي - يتأخّر عنّك الحقّ -
فتضيع عليك فرصة استغلال هذا الحقّ

زيّ إنّ يكون ليك أرض في مكان ما - المكان ده منتشر فيه
البناء حاليا - فيتحكم لك بالأرض بعد 5 سنين - يكون وقتها المكان اتملى
مباني - وأصبح إنّك تبني مبنى هنا أصبح شيء لا قيمة له أصلا !!!

\-

العيب التاني في القضاء /

هو أنّ القضاء أعمى - ممكن يكون ليك حقّ واضح جدّا للجميع -
لكن ما فيش دليل عليه - فالقضاء يقول لك خلاص امشي مالكش حاجة !!!

ودي اللي لمّا القاضي بيتجاوز عنها - بيسمّوها
[<u>\#روح\_القانون</u>](https://www.facebook.com/hashtag/%D8%B1%D9%88%D8%AD_%D8%A7%D9%84%D9%82%D8%A7%D9%86%D9%88%D9%86?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

لكن التحكيم ممكن يحكم لك بالحقّ ده من غير ما يشترط عليك
تجيب أوراق ومستندات ومستخلصات من السجلّ اللي مش عارف إيه

\-

التحكيم ما فيش فيه إنّك تعمل ثغرة عبيطة في إجراءات قضيّة -
فيضيع عليك حقّك كلّه - عشان أمين الشرطة قال في محضر إنّه شاف القاتل الساعة
6 وربع - وقدّام المحكمة قال إنّه شافه الساعة 6 ونصف - فخلاص كده القتيل دمّه
يروح هدر عشان اختلاف في ورق القضيّة !!!

\-

أو واحد يفتح لك دماغك وتاخد فيها 6 غرز

والتقرير الطبّي يطلع مكتوب فيه إنّك واخد 5 غرز

كده خلاص حضرتك دماغك سليمة - وما فيش غرز ولا حاجة - انتا
بسّ اللي بيتهيّأ لك - روّح

\-

المعضلة دي في القانون بيسمّوها معضلة
[<u>\#الحقّ\_والعدل</u>](https://www.facebook.com/hashtag/%D8%A7%D9%84%D8%AD%D9%82%D9%91_%D9%88%D8%A7%D9%84%D8%B9%D8%AF%D9%84?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

الحقّ هو الحقّ - هو الحاجة اللي حصلت

أنا سلّفتك ألف جنيه - وما حدّش شافنا - ولا كتبت ورقة -
يبقى أنا ليّا عندك ألف جنيه - دا الحقّ

\-

جيت قدّام القاضي - قال لي معاك ورقة - قلت له لأ

حدّ شافك وانتا بتسلّفه الفلوس - قلت له لأ

\-

قال للمتّهم - خدت منّه الفلوس - قال لأ

قال له احلف - حلف إنّه ما خدش حاجة

\-

هنا يبقى العدل إنّ حضرتك مالكش فلوس

لكن الحقّ - إنّك ليك فلوس طبعا

\-

وسواءا في القضاء أو التحكيم - فالحكم بيدور حول العدل -
يعني لو ما فيش دليل - فبردو التحكيم هيكون زيّ القضاء - أعمى

لكن - الفرق إنّ حيثيّات الدليل نفسه تفرق ما بين القضاء
والتحكيم

\-

يعني /

في القضاء - الدليل محتاج 500 حاجة عشان تثبته

يعني ممكن تكون كتبت على نفسك ورقة - لكنّها مش مختومة - مش
موثّقة - خلاص - مالهاش قيمة

المسألة الشكليّة والإجرائيّة في إثبات الدليل في القضاء
معقّدة

\-

لكن في التحكيم - بيتجاوز عن المسألة الشكليّة
والإجرائيّة

\-

حاجة مثلا زيّ إنّ فلان اتجوّز فلانة - بوليّ وشهود ومهر و و
و

والناس كلّها عارفين إنّ فلان متجوّز فلانة

\-

في القانون - لو الكلام ده ما تمّش على إيد مأذون رسميّ -
واتسجّل في الشهر العقاريّ - فهو والعدم سواء

لكن في التحكيم لأ طبعا - الحقّ إنّهم متجوّزين

\-

العيب بقى في التحكيم مقابل القضاء هو
[<u>\#عدم\_وجود\_سلطة\_للمحكّمين\_على\_أطراف\_النزاع</u>](https://www.facebook.com/hashtag/%D8%B9%D8%AF%D9%85_%D9%88%D8%AC%D9%88%D8%AF_%D8%B3%D9%84%D8%B7%D8%A9_%D9%84%D9%84%D9%85%D8%AD%D9%83%D9%91%D9%85%D9%8A%D9%86_%D8%B9%D9%84%D9%89_%D8%A3%D8%B7%D8%B1%D8%A7%D9%81_%D8%A7%D9%84%D9%86%D8%B2%D8%A7%D8%B9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

ودي بتتحلّ بإنّ المتخاصمين في الأوّل بيحدّدوا - حضراتكم
محتاجين جلسة صلح ودّيّة كده وخلاص - ونهايتها إنّ الناس هتبوس على دماغ بعضها
ونمشي

ولّا حضراتكم آخر الجلسة محتاجين حكم وفلان عليه كذا
لفلان

\-

من عيوب التحكيم بردو مقابل القضاء - وهي ناتجة عن عيب عدم
وجود سلطة للجنة التحكيم على الخصوم - إنّ التحكيم ما يقدرش يحكم غير بأحكام
ماليّة

لكن القضاء يقدر يحكم بأحكام جنائيّة - زيّ السجن
مثلا

والشرع بيحكم بأحكام بدنيّة - زيّ القتل أو قطع اليدّ أو
الجلد أو الرجم

وهيّا دي الأحكام الصحيحة بالمناسبة - مهما تطلّع قوانين
وتعمل محاكم وفخفخة وأبّهة - لكن تظلّ أحكام البشر عاجزة أمام أحكام الله
سبحانه وتعالى

\-

فلأنّ التحكيم لا سلطة له على المتخاصمين - فما بيقدرش يحكم
غير بأحكام ماليّة

وأحيانا أحكام أدبيّة - زيّ موضوع بوسوا راس بعض - كتعبير عن
الاعتذار

وتروح تشرب الشاي عند فلان - كتعبير عن رجوع المودّة

وأقسى حكم أدبيّ هو المعروف في الصعيد بتقديم الكفن -
كتعبير عن تنازل القاتل عن حياته لأهل المقتول

\-

فالأوّل المتخاصمين بيحدّدوا همّا محتاجين جلسة صلح كده
وخلاص

فخلاص لجنة الصلح مش محتاجة سلطة تجبر بيها حدّ على
حاجة

دا همّا الناس محتاجين يتصافوا

بدل ما ابن فلان وهوّا رايح المدرسة يلفّ من شارع بعيد عشان
خايف يعدّي من قدّام بيت فلان

\-

النوع التاني بقى واللي المتخاصمين بيحدّدوا فيه إنّهم
محتاجين الجلسة تنتهي بحكم

في النوع ده بيلزم المتخاصمين في أوّل الجلسة إنّهم يمضوا
على نفسهم ويبصموا على وصولات أمانة على بياض - تسلّم لأمين الجلسة

\-

عادة أمين الجلسة بيكون الحدّ الكبير اللي الجلسة هتتمّ في
بيته

وبيسمّى ( راعي البيت )

\-

ولازم يكون طرف محايد طبعا

ولازم يكون حدّ له احترامه في بلده - عشان الناس تحترم
نفسها وهمّا قاعدين في بيته

ولازم يكون حدّ متيسّر ماليّا - عشان هيكون متحمّل لضمان بعض
الأمور

\-

وأحيانا كمساهمة منّه في الصلح بيتدخّل ويقول الحقّ الفلاني
عليّا - يبقى خلاص هوّا اللي هيتكفّل بالحقّ ده

يعني مثلا خلاف بين عيلتين - وكان حصل إن واحد من العيلتين
الدكان بتاعه اتكسّر خلال الخناقة - فيقوم صاحب البيت المنعقدة فيه الجلسة
يقول له أنا هصلّح لك المحلّ بتاعك على حسابي

\-

وصولات الأمانة اللي بيمضيها ويبصم عليها المتخاصمين في
أوّل الجلسة دي - هيّا السلطة اللي بتتملّكها لجنة الحكم على
المتخاصمين

\-

زيّ ماالحكومة عندها سلطة الشرطة مثلا والسلاح لتنفيذ الأمر
القضائيّ

فالمحكّمين بقى معاهم سلطة الوصولات دي على
المتخاصمين

من غير الوصولات دي - نبقى احنا جايّين في فرجة - وقاعدين
في مكلمة

\-

هيّا المكلمة مش عيب - لكن لو لغرض فقط الصلح وإعادة
المودّة - تبقى شطارة لجنة الصلح إنّها
[<u>\#تتكلّم</u>](https://www.facebook.com/hashtag/%D8%AA%D8%AA%D9%83%D9%84%D9%91%D9%85?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
كويّس - وتبقى المكلمة في هذه الحالة مطلوبة

لكن في حالة الحكم - فلو جايّين في مكلمة - تبقى عيب
طبعا

\-

وهنا يظهر السؤال المنطقيّ

ألا وهو /

وإيه اللي يجبر المتخاصمين على إنّهم يمضوا ويبصموا
؟!

وخصوصا الأطراف اللي عارفة إنّها ممكن تطلع مدانة

\-

والإجابة هي /

إنّ الجلسة العرفيّة دي مش بتتمّ بين طرفين - أحدهما جاني -
وحرّ كده وطليق نفسه

ولكنّه بيكون مهدّد من جهة الأطراف المجني عليها

\-

يعني حضرتك سرقت فلوس من بلد غريبة وخلعت

وجه حدّ يقول لك تعالى امضي وابصم - هتشتمه طبعا

\-

لكن انتا سرقت فلوس من بلد فيها بيتك وولادك ودكّانك
وعربيتك

والطرف المسروق هيدغدغوا لك أمّ الدكّان والعربيّة

وهيولّعوا لك في أمّ البيت

وهيتصيّدوا ولادك في الروحة والجايّة - مرّة بعصاية ومرّة
بطوبة

\-

وابقى روح بقى للقانون اللي احنا مش عارفين ناخد حقّنا منّك
بيه

ما انتا بردو مش هتعرف تاخد حقّك مننّا بيه

\-

قلة أدب منّك - بقلّة أدب منّنا

ولّا تيجي تقعد وتمضي وتبصم

\-

يبقى تيجي تربط نفسك بنفسك - والجلسة العرفيّة تحلّك
بمعرفتها

بعد الجلسة لو عاوز تملص

يبقى نجيبك بالقانون بقى - بالوصولات - اللي ما كنّاش
عارفين نجيبك بالقانون في المظلمة الأصليّة أصلا - لإنّها قدّام القانون ما
فيش عليها دليل

\-

فالطرف المعتدي بيلاقي إنّ الجلسة العرفيّة - حتّى لو هتحكم
عليه - هي أهون من اللي ممكن يحصل له على سبيل الانتقام من المجني
عليهم

فبيروح لها برضاه

\-

عبد الرزّاق السنهوريّ رحمه الله - أبو الدساتير العربيّة -
قال

لا يسيطر القانون إلّا بين قويّين أو ضعيفين - فإذا تفاوتت
القوّة - فالقانون هو القوّة

\-

يعني لو طرف من الأطراف قويّ - وغير مسيطر عليه - فخلاص -
القانون هو قانونه

عشان تخضع طرفين للقانون - لازم الاتنين يكونوا في نفس
القدر من القوّة أو الضعف

وده اللي بيتمّ بموضوع الوصولات

\-

العيب التاني في التحكيم هو إنّ لجنة التحكيم نفسها تكون
غير مؤهّلة إنّها تحكم !!

زيّ ما اتنين يختلفوا في مسألة - فيروحوا مثلا لواحد صاحبهم
كبير في السنّ !!

ودا إيه مؤهّله إنّه يحكم ؟!

ولا حاجة

عشان كبير في السنّ يعني ؟!

ما إيه يعني

\-

لجنة التحكيم دي المفروض يكون عندها 3 مؤهّلات عشان
تحكم

مؤهّل شرعيّ

ومؤهّل عرفيّ

ومؤهّل فنّيّ

\-

المؤهّل الشرعيّ يعني يكونوا الناس المحكّمين دول عارفين
الحرام والحلال - وحكم ربّنا سبحانه وتعالى إيه في الحرام ده

\-

المؤهّل العرفيّ إنّ اللجنة دي تكون عارفة عرف الناس في
المواضيع اللي بيتحاكموا فيها

والأعراف دي بتختلف أساسا من منطقة لمنطقة - عشان كده
ضروريّ في لجنة الحكم دي تكون من المنطقة - أو لو مش من المنطقة دي - فلازم
تكون على اطّلاع بأعراف المنطقة دي

\-

المؤهّل الثالث هو المؤهّل الفنّيّ

يعني لو بنحكم في مشكلة شركة مثلا - فلازم يكون فينا حدّ
عارف مسار الأمور في الشركات بيمشي ازّاي

مين أعلى من التاني مثلا - مدير المصنع ولّا مدير الشركة
ولّا مدير الإنتاج - ما كلّهم مدراء

مسؤوليّة الحسابات تقع على مين من ال 3 مدراء دول - مين
منهم اللي بيراقب المحاسب

ولّا المحاسب ده أساسا بيراقبه مدير رابع اسمه المدير
الماليّ

ولو الشركة ما فيش فيها مدير ماليّ - فمين من ال 3 مدراء
دول هيقوم بدور المدير الماليّ

وإيه حجم الشركة اللي نقول فيها مقبول إنّه ما يبقاش فيها
مدير ماليّ

وإيه الحجم اللي لو وصلت له الشركة وما تمّش تعيين مدير
ماليّ يبقى دا تقصير من الإدارة

وتقصير من مين تحديدا في الإدارة

\-

لو رجعنا لموضوع الإجراءات

فكمثال /

إمبارح مدير المصنع قال إنّه ما كانش مدير مصنع - دا كان
شغّال بالحبّ كده مسؤول عن كلّ حاجة في كلّ حاجة - لكنّه مش متعيّن ومعمول له عقد
عمل يعني وماضي وباصم عليه ومسجّله في الشهر العقاريّ والتأمينات

\-

لو قدّام محكمة - المحكمة - لأنّها عمياء - هتقول إنّه مش
مدير مصنع

\-

لكن في جلسة التحكيم - قلت له حضرتك مدير المصنع - حتّى لو
مش مكتوب في الكارت بتاعك إنّك مدير مصنع - لكنّك خلاص انتا مدير المصنع -
خلاص خلصت - وهتتحمّل في الحقّ باعتبارك مدير المصنع - اللي بعده

دا فرق بين التحكيم والقضاء

\-

نيجي بقى للجلسة نفسها

أوّل حاجة فيه قواعد لازم الأطراف تكون عارفاها قبل
الجلسة

ألا وهي /

\-

[<u>\#القاعدة\_الأولى</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%A3%D9%88%D9%84%D9%89?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

المحكّمون يحكمون بما وصل إلى علمهم فقط

\-

قال رسول الله صلّى الله عليه وسلّم

إِنَّمَا أَنَا بشَرٌ، وَإِنَّكُمْ تَخْتَصِمُونَ إِلَيَّ، وَلَعَلَّ بَعْضَكُمْ أَنْ يَكُونَ أَلْحَنَ
بحُجَّتِهِ مِنْ بَعْضٍ؛ فأَقْضِي لَهُ بِنحْوِ مَا أَسْمَعُ، فَمَنْ قَضَيْتُ لَهُ بحَقِّ أَخِيهِ فَإِنَّمَا أَقْطَعُ لَهُ
قِطْعَةً مِنَ النَّارِ

\-

فالرسول صلّى الله عليه وسلّم نفسه يقول لك ( إنّما أقضي بنحو
ما أسمع )

فاللجنة كذلك تقضي بنحو ما تسمع

\-

حضرتك عندك حاجة عاوز تقولها - قولها

ما قولتهاش - خلاص - إحنا ما نعرفهاش

\-

حاجة مكسوف تقولها - قولها

ما قلتهاش - يبقى خدت بحقّك كسوف - بتطالب بإيه تاني ؟!
عاوز تاخد حقّك مرّتين ؟!

\-

حاجة مش عارف تقولها - قولها

قولها بإطالة - باختصار - بإسهاب - بزيت وليمون - قولها زيّ
ما تحبّ تقولها

مش من حقّ اللجنة تكمّم فمّ حدّ

\-

القاعدة الأولى في القانون بتقول /

المتّهم بريء حتّى تثبت إدانته - في محاكمة علنيّة يتاح له
فيها حقّ الدفاع عن نفسه

واخد بالك من كلمة ( يتاح له فيها حقّ الدفاع عن نفسه
دي )

فحضرتك معاك الميكروفون لحدّ ما تخلّص كلام

لو حدّ منعك من الكلام - يبقى ظلمك

\-

خلّصت كلام - وما قلتش حاجة معيّنة - فخلاص - إحنا مش هندخل
قلبك نعرف فيه إيه

إنتا لو اللي بيحكم لك الرسول نفسه - عليه الصلاة
والسلام - مش هيحكم لك باللي في قلبك - ولكن باللي قلته فقط

\-

فما تطلعش من الجلسة تقول ظلموني - إنتا اللي ظلمت
نفسك

\-

وبالمناسبة

هيّا القاعدة دي - هيّا هيّا معضلة الحقّ والعدل !!

\-

إزاي ؟!

حضرتك ليك حقّ - وما قلتوش - أو ما قدرتش تثبته - يبقى هوّا
حقّك طبعا - دا الحقّ

لكنك مش هتاخده - دا العدل

\-

اللجنة بتحكم بالعدل - مش بالحقّ

الحقّ يعلمه الله سبحانه وتعالى - لكن اللجنة تعلم فقط ما
وصل إليها من كلام وأدلّة وإثباتات لهذه الأدلّة وحلفان وقرائن ومنطق
وأعراف

\-

[<u>\#القاعدة\_الثانية</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%AB%D8%A7%D9%86%D9%8A%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

لا اعتبار لشدّة الحكم

\-

يعني واحد قاتل - فحكمه القتل

ييجي واحد يقول لك هوّا انتوا إيه - ما فيش في قلوبكم
رحمة

قال تعالى عن الزانية والزاني

الزَّانِيَةُ وَالزَّانِي فَاجْلِدُوا كُلَّ وَاحِدٍ مِّنْهُمَا مِائَةَ جَلْدَةٍ ۖ وَلَا
تَأْخُذْكُم بِهِمَا رَأْفَةٌ فِي دِينِ اللَّهِ إِن كُنتُمْ تُؤْمِنُونَ بِاللَّهِ وَالْيَوْمِ الْآخِرِ ۖ وَلْيَشْهَدْ
عَذَابَهُمَا طَائِفَةٌ مِّنَ الْمُؤْمِنِينَ

\-

لاحظ قول الحقّ سبحانه وتعالى (وَلَا تَأْخُذْكُم بِهِمَا رَأْفَةٌ فِي دِينِ
اللَّهِ )

\-

فلا اعتبار لشدّة الحكم - المهمّ يكون الحكم صحيح

وما ينفعش حدّ يعترض على الحكم من منطلق إنّه ( شديد
)

\-

وافرض إنّه حكم شديد يعني - هل هوّا غلط ؟ لأ

خلاص

\-

ما هو الحكم الشديد ده طالع على جرم شديد

ولّا هوّا حكم شديد على جرم بسيط ؟!

لو كده يبقى حكم غلط

يبقى قول هوّا حكم غلط - ما تقولش هوّا حكم شديد

\-

فلان اتحكم عليه بمليون جنيه - وهوّا ما حيلتوش المليون
جنيه

كان سرقهم - وفرقعهم على المخدّرات والنسوان

مطلوب من اللجنة إيه يعني - تسامحه فيهم ؟!!

\-

كلّ رحمة بالجاني - هي ظلم للمجني عليه - وتقوية لشوكة
الجناة في المستقبل إنّهم عارفين إنّنا هنتمسكن فالناس ترحمنا - يبقى دوس يا
باشا في الإجرام براحتك

ودا كلام فاهمه اللي بيطالبوا بالرحمة بالجناة - لكنّهم همّا
في الأساس مجرمين - فعاوزين يخفّفوا أحكام الجرايم لإنّ ده على هواهم

\-

[<u>\#القاعدة\_الثالثة</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%AB%D8%A7%D9%84%D8%AB%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

العدل والفضل

\-

لو رجعنا للقاعدة السابقة - هنلاقي إنّ غرض الجلسة هو
الوصول للحكم - الوصول للحقّ قدر المستطاع - فإن لم نصل للحقّ وصلنا
للعدل

ما بيكونش غرضنا الوصول لحلّ وسط - أو حلّ دبلوماسيّ يرضي
جميع الأطراف

ولو حدّ بدأ من المنطلق ده هيفسد من حيث يظنّ نفسه
يصلح

لازم تحطّ في اعتبارك إنّك من أوّل لحظة هدفك توصل للحقّ - مش
توصل لحلّ وسط

\-

لكن - بعد ما بنوصل للعدل - بيبقى غرضنا التاني هو الوصول
لـ التراضي

\-

عشان كده الجلسات العرفيّة بتميل أكتر للفضل على
العدل

وعشان كده الجلسات العرفيّة بتنتهي انتهاءا تامّا - وكلّ طرف
بيروح لحاله - لإنّها انتهت بالتراضي - ومالت للفضل بعد معرفة العدل

\-

يعني

بعد ما سمعنا كلام كلّ الأطراف - وطلع طرف معيّن مدان بحكم
المليون جنيه ده - وهوّا مش معاه المليون جنيه

فالعدل إنّه عليه مليون جنيه

\-

لكن اللجنة بترجع تستسمح أصحاب الحقّ يخفّفوا شويّة

ده اللي اسمه الفضل

\-

والمجني عليهم في الجلسات العرفيّة بيميلوا للفضل
بردو

وذلك لسببين /

السبب الأوّل إنّهم بيكونوا عارفين إنّنا قاعدين في جلسة
عرفيّة - واحنا ناس كبار وبنكبّر بعض - والكِبَر ده يستلزم السماح

ومن باب إنّه عادة الخلافات دي بتكون بين ناس أهليّة
وأقارب

أو بلديّات وجيران

فبتسود روح التسامح في نهاية الجلسة - وبتظهر صلة الرحم
والمودّة

ولو اصحاب بيرجّعوهم لتذكيرهم بصحوبيّتهم ومواقفهم مع
بعض

ولو زوج وزوجة بيفكّروهم بولادهم

وهكذا

فالحكم بيميل بعد العدل للفضل

\-

السبب التاني هو سبب مادّيّ

ألا وهو

المتحاكمين دول قدّامهم بديل إنّنا نطلع من الجلسة دي صفر
اليدين

فنروح للقضاء - فما ناخدش حاجة

أو ناخد حقّنا فعلا - بسّ بعد 10 سنين - يكون المليون جنيه
بقى قيمته 100 ألف جنيه

فلو المليون جنيه تسامحت فيه بنصف مليون جنيه على بعضه
دلوقتي - عادي - بسّ أبقى مسكت نصّ مليون جنيه

ما انا من ساعة كان ليّا مليون جنيه - لكنّي مش ماسك منّه ولا
جنيه

\-

عشان كده بتميل جميع الأطراف في نهاية الجلسات
للفضل

وبيتمّ التسامح عادة في البداية عن الحقوق الأدبيّة - تسامح
الحقوق الأدبيّة دي بيهدّي النفوس - وبيؤهّلها للتسامح في الحقوق
الماليّة

\-

يعني فلان شتم عمّه - وضربه - وكسر له الموتوسيكل
بتاعه

\-

ففيه حقّ أدبيّ وحقّ جنائيّ وحقّ ماليّ

فبتبدأ لجنة التحكيم بتذكير الولد بإنّ ده عمّك - وقال رسول
الله صلّى الله عليه وسلّم ( إنّ عمّ الرجل صنو أبيه )

يعني بتقولوا ( الخال والد ) - لا دا الحقيقة إنّ ( العمّ
هوّا اللي والد )

\-

ففيه حقّ أدبيّ هنا - شتمت عمّك - ازّاي - قوم بوس راس عمّك -
وبوس إيده

هنا الحقّ الأدبيّ خلاص العمّ عفى عنّه

فهيكون مؤهّل للعفو تاني

\-

النفس لمّا بتصدر العفو - بتهدأ - بتبرد نارها - وبتلين -
وبتتقبّل تعفو تاني

نقوم داخلين على الحقّ الجنائيّ

\-

وضربت عمّك - دي مش هنتنازل لك عن حاجة فيها يا مجرم

دي عليك فيها 20 ألف جنيه - وما فيش فيها سماح

\-

وكسرت له الموتوسيكل ب 20 ألف جنيه

يبقى عليك 20 ألف تانيين

لكن بنقول للعمّ بردو - هوّا زيّ ابنك - لو تشيل عنّه نصف
تكاليف التصليح تبقى أحسنت وجزاك الله خيرا

\-

حصول العمّ في المرحلة الثانية على الحقّ كاملا - بيأهّله
نفسيّا إنّه يتسامح في الحقّ التالت - ما هو واخد حقّه كامل لسّه حالا - فيبقى
من العقل إنّنا نطالبه بالسماح

\-

لكن لو طلبت منّه يتسامح في الحقّ التاني - هيرفض - خصوصا
إنّه لسّه متنازل لك في الحقّ الأوّل - فانتوا شكلكوا هتخلّوني اتنازل عن ال 3
حقوق ولّا إيه ؟!

\-

فالعمّ يعفو عن الحقّ الأدبيّ مقابل إنّ ابن اخوه باس راسه
وإيده

وياخد حقّه الجنائيّ كاملا في المرحلة الثانية

فيتسامح في نصف تكاليف إصلاح الموتوسيكل - أو فيها
كلّها

وممكن يتنازل عن الحقّ كلّه أصلا

هوّا بسّ كان عاوز يثبت الحقّ على الواد قليل الأدب ده

\-

زمان كان ممكن واحد يرفع قضيّة بالتعويض على شخص ما

ويطالبه بتعويض ربع جنيه !!!

ليه ؟!

عاوز يقول إنّ أنا ليّا حقّ - وباثبته - لكن أنا مش عاوز
فلوس

الحقوق الأدبيّة أكبر بكتير جدّا من الحقوق المادّيّة

\-

أنا ساعات بكون مختلف مع المدام - وليّا عندها حقّ كبير -
وقاعد أتمنّى تقول لي فقط ( معلشّ )

وبمجرّد ما بتقولها - بقول لها خلاص ماليش عندك أيّ حاجة
ومسامح في كلّ حاجة

آدينا بنغشّش الستّات ىهو عشان يعرفوا نقطة ضعف الرجّالة في
الخلافات

ههههههههه

\-

فحتّى ترتيب طلب الفضل من المجني عليه - بيكون ليه
حكمه

ما تجيش تقول له - هوّا ضربك - خلاص سامحه

هيقول لك أبدا - والله ما مسامحه

لكن ابدأ معاه بالحقّ الأدبيّ - اللي جزاؤه بيكون أدبيّ
بردو - اعتذار

فسهل تاخد الجزاء ده من الجاني تعطيه للمجني عليه -
فالمجني عليه نفسه تهدأ - وتتهيّأ للعفو التاني والتالت

\-

[<u>\#القاعدة\_الرابعة</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%B1%D8%A7%D8%A8%D8%B9%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

الإلزام لا يتحوّل لجميل - والجميل لا يتحوّل لإلزام

\-

أثناء التقاضي - ما ينفعش نحوّل الفضل لإلزام ولا الإلزام
لفضل

دور المحكّم إنّه ينظر للأمور بصورة مجرّدة - بعيدا عن
المجاملات

\-

يعني - كأمثلة - ده حصل 3 مرّات خلال جلسة امبارح

\-

في المرّة الأولى /

أحد الشركاء اتحبس يومين باعتباره كان مدير المصنع - وجات
قضيّة تموين على اسمه

فعاوز يثبت دي إنّه عمل جميلة للشركة

قلت له لأ طبعا - حضرتك ما عملتش جميلة للشركة ولا حاجة -
دا دورك ووظيفتك - وانتا اتحبست عشان شغلك اللي بتاخد عليه مرتّب - مش
مجاملة للشركاء يعني ولا اتحبست بدالهم جدعنة منّك معاهم

ولو أيّ مدير بدالك - موظّف عادي مش شريك - كان هيتحبس
عادي - ما كنّاش هنعطيه سهم في الشركة ونحوّله من موظّف لشريك

\-

فهنا دا التزام كان فيه محاولة لتحويله لجميلة

\-

في المرّة الثانية /

أحد الشركاء عمل إعلانات مموّلة للشركة من نفسه كده

فقلت له دي جميلة نشكرك عليها - لكنّها مش هتتحسب لك
كمشاركة مادّيّة منّك في الشركة

\-

فدي جميلة كان فيه محاولة لتحويلها لالتزام

\-

في المرّة الثالثة /

أحد الشركاء طالب بمرتّبه اللي ما خدوش في الشركة في مرحلة
كانت الشركة فيها متعثّرة

فالطرف التاني بيقول له كان من واجبك ما تطالبش بمرتّبك في
الوقت ده

فقلت له لأ طبعا - دا حقّه - يطلبه في أيّ وقت

\-

فهنا كانت محاولة لتحويل الجميلة لالتزام

يعني عدم مطالبتك بمرتّبك - لو عملتها - فهي جميلة - لكن مش
من حقّنا نحوّلها لالتزام ونلزمك بيه - أو نلومك على عدم الالتزام بيه

\-

[<u>\#القاعدة\_الخامسة</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%AE%D8%A7%D9%85%D8%B3%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

لا اعتبار للأشكال الصوريّة

\-

بتحصل كتير في تعاملات البشر تعاملات صوريّة - التعاملات
الصوريّة دي ممكن توصل لإنّها تتكتب في ورق رسميّ - وممكن تكون كلام بالبقّ كده
وخلاص - لكنّه معروف إنّه صوريّ

\-

وسواءا في التقاضي أو التحكيم - فالقاضي أو المحكّم لا
يأخذان بالشكل الصوريّ

\-

الفرق إنّك في القضاء لو محتاج تثبت إنّ الشكل دا كان صوريّ
أو فعليّ - هتثبت ده بصعوبة

لكن في التحكيم - فهيّا أساسا اسمها جلسة
[<u>\#عرفيّة</u>](https://www.facebook.com/hashtag/%D8%B9%D8%B1%D9%81%D9%8A%D9%91%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

فالحاضرين كلّهم عارفين
[<u>\#العرف</u>](https://www.facebook.com/hashtag/%D8%A7%D9%84%D8%B9%D8%B1%D9%81?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
اللي ماشي بين الناس

\-

كمثال /

أنا اشتريت من حضرتك شقّة بمبلغ نصف مليون جنيه - دفعت
لحضرتك نصف مليون جنيه كاش - وكتبنا عقد فيه شرط جزائيّ 100 ألف جنيه

لكن خوفا من الضرائب العقاريّة - سجّلنا الشقّة في العقد ب
300 ألف جنيه

\-

تاني يوم - تيجي حضرتك تقول لي أنا رجعت في البيعة - أقول
لك يا ألف أهلا وسهلا - عادي - خد شقّتك - وهات النصف مليون جنيه ثمنها - و
ال 100 ألف جنيه الشرط الجزائيّ

تقوم حضرتك تقول لي - أنا استلمت منّك 300 ألف بسّ !!

حتّى شوف العقد !!

\-

هنا بنقول دا عقد
[<u>\#صوريّ</u>](https://www.facebook.com/hashtag/%D8%B5%D9%88%D8%B1%D9%8A%D9%91?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
والاعتبار للّي حصل بالفعل - وليس للشكل الصوريّ
للعقد

\-

الكلام دا سيّان في القانون وفي المجالس العرفيّة

لكن في القانون - في المحكمة - عشان تثبت ده ممكن يكون
صعب

لكن في المجلس العرفيّ - معروف إنّ فلان باع لفلان بنصف
مليون

والشقّة في المكان ده بنصف مليون

ومعروف إنّ أيّ محامي بيعمل عقد بينزّل قيمته عن القيمة
الحقيقيّة

فالمحكّمين في المجلس العرفيّ هيقولوا خلاص الشقّة بنصف
مليون - رجّع للراجل النصف مليون - واعطيه الشرط الجزائيّ بتاعه

\-

طب والعقد ؟!

العقد دا تروح بيه المحكمة

\-

نفس اللي حصل من المدير اللي قال - أنا ما كنتش متعيّن
بتايتل مدير

يا فندم حضرتك المدير - وهتشيل شيلة المدير

هوّا اللي كان بيدخل المصنع ويقول أنا عاوز حدّ كبير اكلّمه -
كان مين بيطلع له - مش حضرتك

يبقى حضرتك المدير

\-

[<u>\#القاعدة\_السادسة</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%B3%D8%A7%D8%AF%D8%B3%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

حسن النيّة وسوء النيّة

\-

ودي أصعب حاجة في الدنيا - إثبات حسن النيّة وسوء
النيّة

\-

طبعا فيه ناس جهلة بتقول لك ( إنتا ما دخلتش في نوايا
الناس )

دول سيبك منهم خالص

\-

إثبات حسن النيّة وسوء النيّة بيكون بالقرائن

\-

طبعا مش بالأدلّة - الأدلّة لا تثبت حسن النيّة او سوء
النيّة

الدليل هيثبت الحكم مباشرة

\-

لكن الحكم اللي مش قادر تثبته بدليل صريح - هتبقى محتار
فيه بين يا ترى الخطأ اللي حصل ده حصل عن حسن نيّة او سوء نيّة

فمش هتلاقي قدّامك غير القرائن

\-

وهنا خلّينا نشرح الفرق بين
[<u>\#الدليل\_والقرينة</u>](https://www.facebook.com/hashtag/%D8%A7%D9%84%D8%AF%D9%84%D9%8A%D9%84_%D9%88%D8%A7%D9%84%D9%82%D8%B1%D9%8A%D9%86%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

الدليل هو دليل صريح على فعل معيّن

فلان سرق مليون جنيه من علّان - وترتان شاف فلان وهوّا
بيسرق

فشهادة ترتان هي
[<u>\#دليل</u>](https://www.facebook.com/hashtag/%D8%AF%D9%84%D9%8A%D9%84?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
على فلان

\-

طيّب ما لقيناش دليل على فلان - لكن !! تبيّن لنا إنّ فلان
بعد حادثة السرقة - اشترى عربيّة

طب دا فلان دا خاله حسن مات مرفّص من الجوع !! اشترى
العربيّة منين ؟!

فشراء العربيّة ليس دليلا على أنّ فلان سرق - لكنّه
قرينة

دا الفرق بين الدليل والقرينة

والقرائن إذا كثرت - يشدّ بعضها بعضا

\-

لكن احتياجنا لموضوع القرائن هنا غرضه هو الترجيح بين حسن
النيّة وسوء النيّة

\-

يعني كمثال /

بعد توقّف المصنع - أخذ أحد الشركاء ستيكرات المنتج وقام
بتصنيع المنتج بشكل منفرد ووضع ستيكر الشركة عليه

\-

طيّب هل نعتبر دي خيانة أمانة ؟

ولّا نعتبرها إنّه كده كده الستيكر كان موجود - وبدل ما
يترمى أهو يتمّ استخدامه لفترة لحدّ ما يخلص - ووقتها يبقى يعمل لوجو جديد
واستيكرات جديدة لمنتجه الجديد

\-

طبعا في الحالتين اللي خد الستيكرات غلطان - لكن فيه خطأ
دون خطأ

\-

فسألت سؤال /

هل بعد ما الستيكرات الأولى خلصت - هل قام الشخص ده بطباعة
ستيكرات جديدة بلوجو جديد ؟

ولّا طبع نفس ستيكرات الشركة تاني ؟

\-

فطلع إنّه طبع نفس ستيكرات الشركة القديمة تاني - مع
ستيكرات شركته الجديدة

وهنا خلاص هيثبت سوء النيّة

\-

لكن لو ما كانش طبع ستيكرات بعد ما الستيكرات القديمة
خلصت - كنّا هنعتبر استغلاله للستيكرات الأولى على سبيل حسن النيّة

\-

فموضوع حسن النيّة وسوء النيّة ده من أصعب الأمور في
إثباتها - لإنّها بتكون مبنيّة على قرائن - وليست أدلّة

إذا حضر الدليل فلا احتياج لتشغيل الدماغ يعني مع
القرائن

إذا حضر الماء بطل التيمّم

\-

[<u>\#القاعدة\_السسابعة</u>](https://www.facebook.com/hashtag/%D8%A7%D9%84%D9%82%D8%A7%D8%B9%D8%AF%D8%A9_%D8%A7%D9%84%D8%B3%D8%B3%D8%A7%D8%A8%D8%B9%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

\-

ترتيب سير الجلسة

\-

الجلسة كان فيها أحد رجال المجالس العرفيّة المحترمين - رجل
كبير في السنّ - فوق ال 60

وكنت موجود أنا العبد لله للكلام في الأمور الفنّيّة
المتعلّقة بالشركات والحسابات

\-

قبل الجلسة كلّمني أحد الأطراف المتنازعين بيحكي لي مشكلة
بينه وبين شركائه

سمعت منّه

\-

لحدّ ما الموضوع تحوّل لطلب تحكيم

وقتها بدأت ما أقرأش رسايله - ولا أبصّ على السكرين شوتس
اللي بعتها لي من محادثاته مع الشركاء

لإنّ دا من واجب المحكّم - إنّه يكون رايح الجلسة وليس عنده
علم مسبق عن مجريات الأمور

\-

المفروض المحكّم يتفاجأ بالأحداث أوّل مرّة في الجلسة

عشان كده القضاة ووكلاء النيابة ممنوع عليهم قراءة الجرنال
أو متابعة برامج الأخبار أو حتّى يقعد على قهوة ويسمع الناس وهيّا بتتكلّم عن
قضيّة ما

لإنّه ممكن يسمع حلقة من مذيع بالليل بتحكي عن المجرم الوحش
الكاسر اللي عمل جريمة كذا

يقوم الصبح يلاقي المجرم دا قدّامه في المحكمة - فيقوم حاكم
عليه بناءا على الشحن اللي كان عمّال يتشحنه طول الليل من التليفزيون

\-

وده مش دور القاضي - القاضي مش جاي
[<u>\#ينتقم</u>](https://www.facebook.com/hashtag/%D9%8A%D9%86%D8%AA%D9%82%D9%85?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
من المجرم

القاضي جاي يحكم وخلاص - يحكم بالحقّ - وليس بما يرضي الرأي
العامّ

\-

طبعا المهزلة دي كانت حاصلة أيّام قضيّة نيّرة أشرف - والقاضي
كان فاكر نفسه مبعوث العناية الإلهيّة للانتقام من المتّهم - وشويّة شويّة تحوّل
لاحمد افندي عرابيّ وهوّا بيلقي خطبة أمام الخديوي توفيق !!!

مع إنّ كلّ ده كان بيحصل قبل إصدار الحكم - يعني في الوقت
اللي المتّهم فيه
[<u>\#بريء</u>](https://www.facebook.com/hashtag/%D8%A8%D8%B1%D9%8A%D8%A1?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

فبأيّ حقّ حضرتك بتستقوى بالشكل ده على إنسان ما زال
بريء

\-

ولو الشعب كلّه شايفه مجرم - الشعب كلّه جاهل - إنتا قاضي -
يعني المفروض إنّك فاهم إنّ الشخص اللي قدّامك ده بريء حتّى تثبت إدانته

فبأيّ حقّ بتتعامل التعامل ده مع بريء ؟!!

\-

ومين قال لك إنّك دورك إنّك تخطب ؟!

دا مش دور القاضي - ولا شغله - ولا هيّا مساحة للمنظرة
والعنتريّة ولا للخطب

\-

تصادف أيضا إنّ الحاجّ مدير الجلسة كان أوّل مرّة يشوف
المتخاصمين خلال الجلسة

فدي أوّل حاجة في الجلسة - واللي بتحصل قبل الجلسة - ألا
وهي إنّ المحكّمين ما يكونوش مشحونين ضدّ المتخاصمين - ولا مكوّنين رأي مسبق -
ولا منحازين لطرف أو ضدّ طرف

\-

في بداية الجلسة بدأ الحاجّ مدير الجلسة الكلام - ولقاني
بافتح الأجندة عشان اكتب أسماء المتخاصمين - فوجّه الكلام ليّا بشكل واضح
وقال لي ( أنا اللي هدير الجلسة ) - قلت له طبعا اتفضّل - أنا فقط
هاكتب

وبناءا عليه فضلت قاعد حوالي 3 ساعات باسمع فقط

ودا بردو من أدبيّات الجلسة - إنّك ما تتكلّمش في غير
دورك

\-

من آداب الجلسة بردو إنّه يتعرف مين
[<u>\#طرف</u>](https://www.facebook.com/hashtag/%D8%B7%D8%B1%D9%81?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
ومين مش طرف

واللي مش طرف - ممنوع يتكلّم

لإنّ فيه طرف تاني حاضر عن نفسه فقط - فهو متاح ليه فرصة
الكلام عن نفسه فقط - يبقى من الظلم إنّ طرف تاني ياخد ميزة إنّ 2 يكونوا
بيتكلّموا عنّه - هوّا - والحاضر معاه

\-

أحد الأطراف كان حاضر معاه عمّه - ففي وسط الجلسة تدخّل
معايا في الحديث - فقلت له انتا بتتكلّم ليه ؟!

عاوز تتكلّم يبقى ابن أخوك يسكت - هوّا هيتكلّم عن نفسه -
يبقى انتا تسكت - وإلّا هاطردك من الجلسة - فقام ساكت

وفي آخر الجلسة رجع يتدخّل تاني - فقلت له تاني إنّه مش من
حقّه يتكلّم

فبقى قاعد يصرّخ في ابن أخوه ويقول له ( ما تتكلّم يا
ابني )

\-

ومن أصول الجلسة إنّ الطرف اللي مش حاضر - يحضر عنه من ينوب
عنه - ويكون حضور النائب ده ملزم للطرف الغائب

\-

ومن أصول الجلسة إنّ اللي دُعي للجلسة - وتغيّب بإرادته -
هيسري عليه حكم الجلسة حتّى لو اعترض بعد كده

مش كلّ واحد عاوز يملص يقوم ما يجيش !!

\-

ومن أصول الجلسة إنّ المدّعين يتكلّموا في الأوّل - والمدّعى
عليه يتكلّم في الآخر

\-

ومن أصول الجلسة أنّ الصغير يتكلّم قبل الكبير

يعني المدّعين - يتحدّث صغيرهم الأوّل - ثمّ كبيرهم

كذلك المدّعى عليهم

حتّى لجنة التحكيم نفسها

\-

عشان كده بعد ما الحاجّ مدير الجلسة افتتح الجلسة - وسمعنا
جميع الأطراف - قمت متكلّم أنا قبل ما يتكلّم مدير الجلسة

وبعد جلسة التداول ( المخلويّة ) بيني وبين مدير الجلسة -
رجعنا لجلسة المتخاصمين - وبدأت أنا بردو الكلام

\-

ليه الترتيب ده ؟

التريب ده غرضه في حقّ الأطراف المتخاصمه إنّ لو الكبير
اتكلّم الأوّل - ممكن يؤثّر على كلام الصغير

ممكن الصغير يخاف يقول كلام عكس كلام الكبير

فيبقى الصغير هوّا اللي يتكلّم الأوّل

\-

أمّا من ناحية المحكّمين - فلو المحكّم الكبير اتكلّم الأوّل -
وغلط ؟! هيبقى إيه الحال ؟!

لكن لو المحكّم الصغيّر ( اللي هوّا أنا ) اتكلّم وغلط - فما
زال الحكم النهائيّ ما صدرش من المحكّم الكبير - فيقدر يتدارك الموقف

\-

وطبعا مش محتاجين نقول إنّه ما ينفعش يصدر حكم قبل سماع
جميع الأطراف

ودي كانت فتنة سيّدنا داود عليه السلام في الآية
الكريمة

قال تعالى

وَهَلۡ أَتَىٰكَ نَبَؤُاْ ٱلۡخَصۡمِ إِذۡ تَسَوَّرُواْ ٱلۡمِحۡرَابَ

إِذۡ دَخَلُواْ عَلَىٰ دَاوُۥدَ فَفَزِعَ مِنۡهُمۡۖ قَالُواْ لَا تَخَفۡۖ خَصۡمَانِ بَغَىٰ
بَعۡضُنَا عَلَىٰ بَعۡضٖ فَٱحۡكُم بَيۡنَنَا بِٱلۡحَقِّ وَلَا تُشۡطِطۡ وَٱهۡدِنَآ إِلَىٰ سَوَآءِ ٱلصِّرَٰطِ

إِنَّ هَٰذَآ أَخِي لَهُۥ تِسۡعٞ وَتِسۡعُونَ نَعۡجَةٗ وَلِيَ نَعۡجَةٞ وَٰحِدَةٞ فَقَالَ
أَكۡفِلۡنِيهَا وَعَزَّنِي فِي ٱلۡخِطَابِ

قَالَ لَقَدۡ ظَلَمَكَ بِسُؤَالِ نَعۡجَتِكَ إِلَىٰ نِعَاجِهِۦۖ وَإِنَّ كَثِيرٗا مِّنَ ٱلۡخُلَطَآءِ
لَيَبۡغِي بَعۡضُهُمۡ عَلَىٰ بَعۡضٍ إِلَّا ٱلَّذِينَ ءَامَنُواْ وَعَمِلُواْ ٱلصَّٰلِحَٰتِ وَقَلِيلٞ مَّا هُمۡۗ وَظَنَّ دَاوُۥدُ
أَنَّمَا فَتَنَّٰهُ فَٱسۡتَغۡفَرَ رَبَّهُۥ وَخَرَّۤ رَاكِعٗاۤ وَأَنَابَ

فَغَفَرۡنَا لَهُۥ ذَٰلِكَۖ وَإِنَّ لَهُۥ عِندَنَا لَزُلۡفَىٰ وَحُسۡنَ مَـَٔابٖ

يَٰدَاوُۥدُ إِنَّا جَعَلۡنَٰكَ خَلِيفَةٗ فِي ٱلۡأَرۡضِ فَٱحۡكُم بَيۡنَ ٱلنَّاسِ بِٱلۡحَقِّ
وَلَا تَتَّبِعِ ٱلۡهَوَىٰ فَيُضِلَّكَ عَن سَبِيلِ ٱللَّهِۚ إِنَّ ٱلَّذِينَ يَضِلُّونَ عَن سَبِيلِ ٱللَّهِ لَهُمۡ عَذَابٞ
شَدِيدُۢ بِمَا نَسُواْ يَوۡمَ ٱلۡحِسَابِ

\-

ففتنة سيّدنا داود عليه السلام - والخطأ اللي وقع فيه
واستغفر الله سبحانه وتعالى عنه - هو أنّه حكم لأحد المتخاصمين قبل أن يستمع
للطرف الآخر

\-

ومن أصول المجالس العرفيّة أيضا - أنّه لا يحقّ لأحد الأطراف
رفض حكم الجلسة

فبيقولوا في أدبيّات المجالس العرفيّة ( اللي يشيل إيده من
إيد الرجّالة - ما يبقاش راجل )

\-

يعني احنا قعدنا في أوّل الجلسة - قعدنا قعدة تصالح
وتعاون - فكإنّ كلّنا حاطّين إيدينا على إيدين بعض طول الجلسة - اللي يرفض
الحكم - يبقى شال إيده من إيد الرجّالة

وحتّى لو رفضت - براحتك - إنتا كاتب وصولات أمانة

\-

لكن طبعا من حقّك تعترض - لكن تعترض اعتراض موضوعيّ - مش
تعترض كده وخلاص - تعترض يعني معاك دليل بتعترض بيه

\-

ومن حقّك
[<u>\#تستأنف</u>](https://www.facebook.com/hashtag/%D8%AA%D8%B3%D8%AA%D8%A3%D9%86%D9%81?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
في مدّة لا تتجاوز 40 يوما من يوم الحكم

بسّ تستأنف يعني جايب دليل جديد - مش تستأنف يعني عاوز تلغي
الحكم كده وخلاص

\-

ومن أصول الجلسات العرفيّة أيضا - عدم إنشاء عداوة بين
المتخاصمين ولجنة الحكم أو الشهود

قال تعالى

وَلا يُضارَّ كاتِبٌ ولا شَهِيدٌ

\-

ومن أدبيّات المجالس العرفيّة إنّهم بيقولوا ( اللي يقاضيك
يراضيك )

\-

يعني القاضي اللي حكم عليك ده - راضاك - يعني حماك من
العقوبة الكبيرة اللي كنت ممكن تتعرّض لها على سبيل الانتقام من
خصومك

فهوّا راضاك - مش عاداك

\-

كذلك الشاهد - ما ينفعش نتربّص بيه عشان شهد ضدّنا

\-

ربّنا سبحانه وتعالى أمّن الشاهد

لدرجة إنّه المفروض الشاهد لو غاب من شغله يوم الشهادة -
فاتخصم له فلوس من مرتّبه - المفروض المحكمة تعوّضه عن الخصم اللي اتخصم له
من مرتّبه

هوّا شاهد - فيجب ألّا يتضرّر بأيّ شكل من الأشكال نتيجة لكونه
شاهدا

\-

آخر حاجة بقى في أصول الجلسات العرفيّة - إنّ الحكم لا يتبعه
أيّ مشادّات بين الخصوم

خلاص المجلس حكم لفلان ضدّ فلان - وفلان دفع اللي
عليه

يبقى ما ينفعش تاني يوم المجني عليه يقابل الجاني يشتمه أو
يضربه

أو الجاني لإنّ÷ دفع مبلغ واجعه - يقوم مقابل المجني عليه
شاتمه أ ضاربه

الجلسة بينتج عنها تصافي تامّ - وبناءا عليه يبقى فيه حكم
بـ ( عدم التعرّض ) بين الأطراف وبعضها

واللي بيخلّ بالحكم ده هيلبس في قعدة عرب تانية !!

\-

أخيرا /

نيجي بقى للنقاط الفنّيّة اللي اتعرضت خلال الجلسة - واللي
كانت تعتبر صميم حضوري أنا العبد الفقير لله سبحانه وتعالى لهذه
الجلسة

\-

والاحتياج للنقاط الفنّيّة غرضه هو شيء واحد

ألا وهو

[<u>\#إثبات\_التقصير\_على\_المدير\_من\_عدمه</u>](https://www.facebook.com/hashtag/%D8%A5%D8%AB%D8%A8%D8%A7%D8%AA_%D8%A7%D9%84%D8%AA%D9%82%D8%B5%D9%8A%D8%B1_%D8%B9%D9%84%D9%89_%D8%A7%D9%84%D9%85%D8%AF%D9%8A%D8%B1_%D9%85%D9%86_%D8%B9%D8%AF%D9%85%D9%87?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

يعني

الطبيعيّ إنّ الشركاء مع بعض على المكسب والخسارة

وإنّ المدير لا يتحمّل منفردا نتيجة قراراته

فلو خد قرار خسّر الشركة - فالخسارة توزّع على جميع الشركاء
كلّ حسب مساهمته في الشركة

وفي المقابل بردو - لو خد قرار كسّب الشركة ملايين - مش
هياخد الملايين لنفسه ويقول دا مكسبي بناءا على قراري الشخصيّ

\-

فالأصل - إنّ المدير لا يتحمّل خسارة الشركة

إلّا إذا !!!

وركّز هنا

إلّا إذا كانت هذه الخسارة ناتجة عن
[<u>\#تقصير\_المدير</u>](https://www.facebook.com/hashtag/%D8%AA%D9%82%D8%B5%D9%8A%D8%B1_%D8%A7%D9%84%D9%85%D8%AF%D9%8A%D8%B1?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

\-

طيّب ومين بقى اللي يقول القرار الفلانيّ دا كان قرار
طبيعيّ - والخسارة دي خسارة طبيعيّة

ومين يقول إنّ القرار ده فيه تقصير - والخسارة فيه ناتجة عن
إهمال - فيشيلها مدير الشركة لوحده - طبقا لقاعدة لا ضرر ولا ضرار

\-

اللي يقول كده هو حدّ دا شغله ودا تخصّصه

زيّي أنا العبد لله سبحانه وتعالى

\-

وهنا هنمرّ على النقاط التالية ونشوف حكم كلّ نقطة
فيها

\-

[<u>\#النقطة\_الأولى</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%A3%D9%88%D9%84%D9%89?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

هل حضرتك كمدير كنت شغّال في تصنيع المنتج ده قبل كده
؟

أيوه - أنا متخصّص ودارس لتصنيع هذا المنتج - وكان عندي
شركة صغيرة بتنتج نفس المنتج لمدّة 3 سنوات قبل الشركة محلّ النزاع
حاليا

\-

إذن - يبقى تحقّق في حضرتك عنصر
[<u>\#العلم</u>](https://www.facebook.com/hashtag/%D8%A7%D9%84%D8%B9%D9%84%D9%85?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
بناءا على دراستك

وعنصر
[<u>\#الخبرة\_الفنّيّة</u>](https://www.facebook.com/hashtag/%D8%A7%D9%84%D8%AE%D8%A8%D8%B1%D8%A9_%D8%A7%D9%84%D9%81%D9%86%D9%91%D9%8A%D9%91%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
بناءا على تصنيعك للمنتج قبل كده

وتحقّق أيضا عنصر
[<u>\#الخبرة\_الإداريّة</u>](https://www.facebook.com/hashtag/%D8%A7%D9%84%D8%AE%D8%A8%D8%B1%D8%A9_%D8%A7%D9%84%D8%A5%D8%AF%D8%A7%D8%B1%D9%8A%D9%91%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R) -
لأنّك كان عندك شركة قبل كده

\-

[<u>\#النقطة\_الثانية</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%86%D9%8A%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

ليه ماعيّنتش محاسب من أوّل يوم ؟!

لإنّ في بداية شغل المصنع كان الشغل بسيط - وكنت قادر
أتابعه بشكل يدويّ

والتعليق على هذه الإجابة

هذه إجابة مقبولة - فمقبول إنّ الشركات في بدايتها تعمل بما
يسمّى
[<u>\#المؤسّسة\_المسطّحة</u>](https://www.facebook.com/hashtag/%D8%A7%D9%84%D9%85%D8%A4%D8%B3%D9%91%D8%B3%D8%A9_%D8%A7%D9%84%D9%85%D8%B3%D8%B7%D9%91%D8%AD%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)

حيث يقوم فرد واحد باكثر من مهمّة - ومع الوقت يظهر الإلزام
بتوظيف متخصّصين كلّ في مجاله

\-

[<u>\#النقطة\_الثالثة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%84%D8%AB%D8%A9?__eep__=6&__cft__%5b0%5d=AZVGEXpSG5b0r2b2DB58aw95XwTLtGR9NDf7s2Hj_9yooeBlFpBELL4tALHreD4hpQO-iw4rHYQamkFCltriKEPG1ytETJAYOdXabk0tRPGf-uAGnq0pHmCHVG7z6raWBD7g1YMoYtOmzKOwl3PRQ19C5401TP0vtJsJ59j4U4-Tk8lWfoWGawvuoi_ag8flwG8&__tn__=*NK-R)
/

الشركة حقّقت ديون معدومة عند 3 موزّعين - والشركاء بيلوموا
المدير على هذه الديون

فسألت المدير - حضرتك كان عندك كام موزّع ؟

قال حوالي 20

فقلت إنّ وجود 3 موزّعين غير أمناء مقبول من وسط 20

لكن - هل حضرتك بعت لهم تاني بعد ما ظهرت عدم أمانتهم
؟

فقال لأ

يبقى خلاص النقطة دي هنتجاوز عنها

\-

\#النقطة\_الرابعة /

المدير كان بيبيع آجل - والشركاء بيلوموه إنّه ما كانش
بيضمن جزء من قيمة المبيعات كاش

فقلت بردو إنّ دا مقبول في عرف هذا النوع من الصناعة - إنّ
البيع بيكون آجل - والمدير ما كانش يقدر يشترط التحصيل الكاش - لإنّ الشركات
الكبيرة بتبيع آجل - فالموزّع ليه هيسيب الشركات الكبيرة ويجي لك

دا عرف السوق

\-

\#النقطة\_الخامسة /

حصل إنّ باتش كاملة تتصنّع - وتطلع غير مطابقة للمواصفات -
فتتعدم

فكان الردّ - دا مقبول في الصناعة

فقالوا - لكن تكون باتش 2 طنّ ؟!

قلت لهم أيوه - فيه ماكينات الطبخة الواحدة بتاعتها 2 طنّ -
فلو حصل خطأ في الخلطة - هتترمي الباتش كاملة - خصوصا في مراحل
التجريب

\-

\#النقطة\_السادسة /

حصل إنّ مندوب بيع حصّل سعر البضاعة من الموزّعين - وخده
وخلع

فقلت دا بردو وارد يحصل

\-

لكن حضرتك كمدير عملت إيه ؟!

جبته ومضّيته على إيصال بالمبلغ - وبنحاول نستردّ منّه اللي
نقدر عليه

\-

طيّب - دا بيحصل في الصناعة عادي بردو - ومش مطلوب من
المدير يشقّ عن قلوب مناديب البيع قبل ما يعيّنهم - ولا يعتبر تعيينه لبائع
غير أمين تقصيرا منه كمدير - خصوصا إذا كان اتّخذ معاه إجراء

\-

\#النقطة\_السابعة /

في منتصف المدّة تمّ تعيين محاسب - طيّب عظيم

لكن تمّ شراء نظام محاسبيّ للشركة - كنّا في غنى عنّه

فقلت له كان بكام السيستم ده ؟

قال ب 15 ألف جنيه

قلت لهم دا رقم مهمل ما يعتبرش إفراط في الإنفاق من
المدير

\-

\#النقطة\_الثامنة /

حصل خطأ في تقييم تكلفة المنتج

قلت ( الخطأ وارد )

\-

كان بكام الخطأ ده ؟!

فقالوا - كنّا مقدّرين المنتج تكلفته 4 جنيه - وطلعت تكلفته
8 جنيه

قلت لهم ( دا كلام ما يدخلش دماغي - ومش هاقبله - والمدير
مقصّر في هذا الخطأ ومسؤول عنه ) دا في حالة حسن النيّة

في حالة سوء النيّة يبقى فيه كلام تاني بلاش نروح له

\-

\#النقطة\_التاسعة /

مدير المصنع قام بتغذية المحاسب وسيستم الحسابات بمدخلات
خاطئة - نتج عنها تقدير خاطيء لأرباح الشركة

قلت لهم بردو دا خطأ غير مقبول - دا في حالة حسن
النيّة

\-

في حالة سوء النيّة فيمكن ترجمته لأمور أخرى أيضا لا داعي
للاستفاضة فيها

لكن الخلاصة إنّ دا خطأ غير مقبول يتحمّله مدير المصنع -
ويشاركه فيه رئيس مجلس الإدارة أيضا

\-

\#النقطة\_العاشرة /

بعد قرار الشركاء بأيقاف الشركة - وتفويض رئيس مجلس
الإدارة ببيع أصولها - قام رئيس مجلس الإدارة بنقل خامات الشركة لمصنع جديد
تابع ليه

هنا الشركاء بيتّهموا رئيس مجلس الإدارة بسرقة
الخامات

\-

فقلت لهم

حضراتكم كنتوا فوّضتوه في البيع ؟

قالوا أيوه

طيّب هوّا باع الخامات لنفسه - فين المشكلة ؟

المشكلة إنّه ما بلّغناش

\-

فرئيس مجلس الإدارة قال إنّه كان مسجّل ده في حسابات الشركة
كبيع للخامات لشركته الجديدة

وأحد الشركاء قال إنّه لمّا طلب ملفّ الحسابات شاف إنّه مكتوب
فعلا قدّام الخامات إنّها تمّ بيعها بمعرفة رئيس مجلس الإدارة

\-

\#النقطة\_الحادية\_عشرة /

\-

الشركاء قالوا إنّ رئيس مجلس إدارة الشركة صنّع منتج منافس
لمنتجهم بعد إغلاق الشركة

قلت لهم - هل العقد كان فيه شرط عدم منافسة ؟

قالوا أيوه

قلت لهم طيّب دا هنعتبره زيّ ( إطلاق النار على جثّة ) - فلا
تعتبر جريمة قتل

\-

يعني هوّا نافس شركتكم - وهي غير موجودة أصلا

وإن كان شرط عدم المنافسة ممكن يمتدّ لما بعد إغلاق الشركة
بفترة

\-

وهنا رجعنا تاني لموضوع الصوريّة

أحد الشركاء قال - إحنا كنّا لسّه ما خلّصناش ورق إغلاق
الشركة

فقلت له - في اليوم اللي اتّفقتوا فيه على التصفية - خلاص
إنتوا فضّيتوا الشركة

عمل ورق تصفية بقى والكلام ده دا كلام صوريّ وشكليّات
وإجراءات لن يعتدّ بها - طالما الواقع بيقول إنّكوا كنتوا بالفعل صفّيتوا
الشركة وبدأتوا تبيعوا أصولها

\-

فعدّوها يا جماعة - إحنا وصلنا للنقطة كام

\-

\-

\#النقطة\_الثانية\_عشرة /

رئيس مجلس إدارة الشركة استغلّ العلامة التجاريّة للشركة
لصالحه

ودي اللي اتكلّمنا عنها في موضوع هل طبع ستيكرات جديدة بنفس
لوجو الشركة القديمة ولّا لأ

\-

\#النقطة\_الثالثة\_عشرة /

الشركة الجديدة باعت لنفس عملاء الشركة القديمة

فقلت لهم دا وارد يحصل عادي في الصناعة

أيّ مندوب - أو مدير بيع - بينتقل من شركة لشركة - بينتقل
بمعارفه - ما اقدرش أقول له ما تبيعش لهم

\-

والموضوع يختلف بردو طبقا لحسن النيّة وسوء النيّة

حسن النيّة هومجرّد إنّ مندوب أو مدير البيع يبيع منتجات
الشركة الجديدة لعملائه دون الاعتداء على الشركة القديمة

لكن سوء النيّة هو إنّه يبيع \#على\_بيع الشركة
القديمة

\-

يعني يضرّ بالشركة القديمة عند العملاء اللي يعرفهم - ومن
خلال معرفته بدواخل الشركة القديمة وأسعارها ومواصفاتها - فيقدر يبوّظ لها
شغلها مع عملائه - في سبيل نقل العملاء دول لشركته الجديدة

لكن مجرّد تسويق المنتج لصالح الشركة الجديدة - فدا مقبول
في عرف البيزنس

\-

وانتهت الجلسة بطلب لجنة التحكيم من الشركاء السماح في
النقاط الأدبيّة ( استغلال رئيس مجلس الإدارة للعلامة التجاريّة للشركة
القديمة لصالح شركتة الجديدة

\-

ودي تسامح فيها الشركاء

\-

وبعدين الحكم على المرحلة الاولى من حياة الشركة بإنّ
الإدارة غير منفردة بتحمّل الخسائر

نظرا لأنّ الشركة كانت في بدايتها

\-

لكن تتحمّل الإدارة ( منفردة ) خسائر الشركة في المرحلة
الثانية

نظرا لإنّه كان اتعيّن محاسب واتعمل سيستم محاسبة - لكنّه
كانت بتتمّ تغذيته بمعلومات خاطئة - الأمر الذي يدور بين الإهمال - أو
الاختلاس

فهنمشّيها إهمال - ودي كافية لتحميل الإدارة
المسؤوليّة

\-

إذن - فالإدارة ملزمة بتعويض الشركاء بمبلغ كذا

\-

وهنا ظهرت \#النقطة\_الرابعة\_عشرة /

الإدارة قالت إنّها خسرت في بيع المعدّات - ودي خسارة همّا
مالهمش دخل فيها

\-

المعدّات اشتغلت معاكم قدّ إيه ؟

قالوا سنة واحدة

خسرتوا فيها كام ؟

قالوا 50 %

قلت لهم لأ - قولا واحدا

ما فيش معدّات تنزل 50 % من سعرها في سنة

خصوصا في ظلّ التضخّم اللي حاصل في البلد السنتين تلاتة
الأخيرة

\-

فمن جانبهم أبدى الشركاء استعدادهم لتخفيض مستحقّاتهم لدى
الإدارة كمساهمة في تحمّل خسائر المعدّات

وده بردو اللي اتكلّمت عنّه إنّه المتخاصمين بييميلوا للتسامح
في نهايات الجلسات

دا بعد ما كانوا كمان تسامحوا في الحقّ الأدبيّ
ابتداءا

\-

وهنا ظهرت \#النقطة\_الخامسة\_عشرة

وهي

إنّ الإدارة قالت إنّها ساهمت بعد كده بمبلغ كذا من جيبهم
الخاصّ لتسيير أمور الشركة وقت تعثّرها

فقلت لهم ( دا كان على سبيل السلفة للشركة ولّا حصّة في
الشراكة )

فالأطراف كلّها اتكلّموا - وخلصوا لإنّ دا كان على سبيل
السلفة

إذن دا ما يرفعش في نسبتكم في الشركة

\-

ولكن - بردو الشركاء تراضوا إنّهم يخصموا المبلغ ده من
مستحقّاتهم لدى الإدارة

ودا بيأكّد تاني إنّ الجلسات تميل في نهاياتها للتسامح
والتراضي

\-

لكن بعد التسامح والتراضي ده ظلّت الإدارة ملزمة بمبلغ
كبير - من نصف مليون لمليون جنيه

\-

أعتقد ظاهر لحضرتك دروس صارخة - دروس يا ما صرّخنا احنا
عليها أصلا

\-

1 /

ما ينفعش تكبّر شركتك كده وخلاص - إكبر تدريجيّا

مدير الشركة كان يقدر يكبّر شركته القديمة تدريجيّا - دون
الدخول فجأة في شراكة يكبّر بيها الشركة أضعاف مضاعفة فجاة

\-

2 /

ما ينفعش تشارك حدّ ما تعرفوش

وما ينفعش تعطي فلوسك لحدّ ما تعرفوش على سبيل
الشراكة

\-

3 /

ما تاخدش تمويل أكبر من راس مالك

\-

4 /

الكلّ في النهاية سيلقي المسؤوليّة على حضرتك

ولو كنت بتاخد برأيهم - هيقولوا كان منفرد بالرأي - فهتبقى
منفرد بالمسؤوليّة - خصوصا لو كنت شخص فنّيّ - هتبقى لابس المسؤوليّة
والمسؤوليّة لابساك

\-

5 /

عيّن محاسب من أوّل يوم

\-

6 /

ما تكدبش على المحاسب - لا بحسن نيّة ولا بسوء نيّة

سوء النيّة هنا هيروح لإنّك حراميّ

\-

مدير المصنع لمّا لقاني بقول سوء نيّة سوء نيّة

قال لي تقصد إيه يعني - يعني انا حرامي

قلت له أيوه انتا حرامي

\-

قال لي انا ما اسمحلكش

قلت له بسّ يالا

بدأ يتنطّط - قلت له بسّ ياااالا

\-

ودا دكتور - يحطّ نفسه إنّه يتقال له بسّ يالا ؟!

\-

كان نفسي يشتمني عشان ظنّي فيه يزول

لكنّه ما شتمنيش

للأسف

أنا كنت بقول له الكلمة دي اختبار - وهوّا سقط فيه

\-

فرئيس مجلس الإدارة قال لي بهدوء - يعني انا حرامي

قلت له حضرتك غلطان ولّا لأ

قال أنا غلطان

قلت له خلاص ما تفرقش - كده كده هتشيل ذنب خطأك

\-

7 /

إذا كنت في حفرة فتوقّف عن الحفر

لو لقيت نفسك بتخسر - توقّف

وهتعرف ازّاي إنّك بتخسر من غير النقطة 5 ؟!!

أو وانتا بتعمل النقطة 6 ؟!!

هيّا مش كيميا

عيّن أمّ محاسب - واعطيه أمّ مدخلات صحيحة

\-

8 /

الأخطاء غير المنطقيّة - سترفض بطريقة منطقيّة

مش مجرّد إنّك ما سرقتش - ما تبقاش غلطان

إنتا ما سرقتش - لكنّك غلطان

\-

حتّى لو الخطأ غير المنطقيّ ده حصل - يعني انتا فعلا حسبت
التكلفة ب 4 جنيه بدلا من 8 جنيه - إنتا عملت كده فعلا ومش بتكدب - لكن ما
حدّش هيعتمد منّك الكلام ده

\-

عشان كده سيّدنا عمر رضي الله عنه قال

تفقّهوا قبل أن تسوّدوا

\-

قبل ما تبقى مدير مصنع - أو رئيس مجلس إدارة - إدرس

هيّا مش فخفخة وخلاص - وفرحان بالمنصب - ما المنصب ده له
مسؤوليّات

\-

إدرس تكاليف عشان ما تجيش في يوم تقول حسبتها ب 4 وطلعت ب
8

اللي قدّامك هيقول لك كلامك مرفوض

\-

يعني انا باكدب ؟!

لا مش بتكدب - لكن كلامك مرفوض - مش هاقبله

هات لي 10 عقول على عقلي عشان اقبله - مش هاقبله

وإلّا أبقى بضيّع حقّ الشركاء دول - وبخون أمانة الموقف اللي
اتحطّيت فيه

\-

هات واحد من الشارع قول له حسبتها كده - هيصدّقك

لكن أنا مش هصدّقك

\-

تفقّهوا قبل أن تسوّدوا

حضرتك كان من واجبك تتفقّه ( بكلّ ما تحمله الكلمة من معنى
بقى )

تتفقّه في التسويق - في البيع - في الحسابات

قبل ما تسوّد - قبل ما تبقى سيّد المكان

\-

لإنّ سيّد المكان ده وقت الحساب - هيشيل الحساب كلّه

السلطة مناط المسؤوليّة - كما أنّ العقل مناط التكليف

\-

9 /

مش هتعرف تتهرّب من المسؤوليّة

كنت ماسك كلّ حاجة في المصنع - وتقول بعد كده أنا ما كانش
التايتل بتاعي مدير مصنع - لأ انتا مدير المصنع

\-

10 /

ما تعيّنش شريك موظّف - هيروح وييجي بمزاجه ومش هتعرف
تحاسبه

وفي نصّ الوظيفة هتلاقيه بيعاملك كشريك - مش هتعرف ترجّعه
لمكانه في وظيفته

وفي نصّ المعمعة هيقول لك انا موظّف 0 فين مرتّبي

وما تعملش نسبة للإدارة - الإدارة تاخد راتب مقطوع

\-

أخيرا /

لا يصحّ إلا الصحيح
