---
layout: post
title: "المجموع والذكاء"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


بالنسبة للناس اللي بتقول مجموع الثانوي مش مقياس
للذكاء  
طبعا الكلام ده نفسه مقياس لغباء قائله  
لا يا حبيبي  
مجموع الثانوي طبعا مقياس للذكاء  
ده لما تتكلم عن المجاميع من 95 وانتا طالع  
لكن طبعا مش مقياس ان واحد جايب 61 % يبقي اذكي من واحد
جايب 60 % بس  
لكن ما تقوليش ان واحد جايب 99 % وغبي  
ده ايه الغباء بتاع حضرتك ده  
اسمحلي اقولهالك وبدون اعتذار  
انتوا عاوزين ايه بالظبط  
عاوزين تأصّلوا لايه  
للفشل عند الناس  
عاوزين تقولوا للشاب ايه  
عاوزين تقولوله اعمل اللي انتا عاوزه وطالما انتا برنس في
نفسك وشايف نفسك بتفهم اكتر من ابو 99 % يبقي خلاص  
عشان كده بنلاقي طلبة في هندسة تنجح بمقبول  
وبعدين يقول لك اللي بينجحوا بمقبول دول بيبقوا احسن
مهندسين  
ازاي يعني يا فندم  
جبت الكلام ده منين  
مين قال ان اللي بيجيبوا امتياز بيحفظوا  
يعني ليه ما بتفترضش انهم بيجيبوا امتياز بالفهم  
ولا دي هتوجعك فبتبعد عنها  
ومين قال ان الحفظ اصلا عيب  
دي قدرة ذهنية  
وما فيش اي منطق بيربط بينها وبين الغباء علي
فكرة  
ما فيش اي علاقة بتقول ان اللي عقله عنده قدرة علي الحفظ
ما عندوش قدرة علي الفهم  
وما فيش حد ابدا يقدر يقول ان الغني حرامي  
وش كده  
لو المنطق بيقول ان الحرامي بيغتني  
ده لا يعني اطلاقا ان كل غني حرامي  
لو المنطق بيقول ان اللي بيحفظ بيجيب مجموع  
ده لا يعني اطلاقا ان اللي جايب مجموع يبقي حمار ما بيفهمش
وبيحفظ  
ومش معني انك ما جبتش مجموع انك بتفهم فشخ بس ما
بتذاكرش  
ما ممكن تكون ما بتفهمش وما بتذاكرش  
ما نتيجة الحالتين واحدة افرق انا بينهم ازاي  
ولو ما بتذاكرش تبقي غبي اصلا  
شايف المصلحة في ناحية وماشي في الناحية التانية  
ليه  
لانك ذكي  
طب انتا مقتنع  
طب اجيبلك منطق منين يفهمك  
لا الجميل اكتر ان اللي مش جايب مجموع بينظر للي جايب
مجموع نظرة دونية انه يا حرام ما بيفهمش  
طبعا الموضوع مش مستاهل حدة اقصد موضوع الثانوية
يعني  
لكن سبب حدتي هو اننا خلينا ده اسلوب حياة  
الفشل اسلوب حياة  
وبدل ما نفشل ونستخبي لا بقينا عندنا البجاحة اللي نفتخر
بيها بفشلنا  
لا والابجح والابجح هو اننا بقينا بنذم النجاح  
طب ده يبقي مجتمع بيسعي لايه  
عاوز من شبابه يبقوا ايه
