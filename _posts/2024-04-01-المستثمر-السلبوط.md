---
layout: post
title: "المستثمر السلبوط"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


كتبت إن المستثمرين الكبار
[<u>\#بيتسلبطوا</u>](https://www.facebook.com/hashtag/%D8%A8%D9%8A%D8%AA%D8%B3%D9%84%D8%A8%D8%B7%D9%88%D8%A7?__eep__=6&__cft__%5b0%5d=AZXotpkBEl86MxVhLxhRk9mxaY4myaRvde-D-WQ7IbDUS0mPS_EM3cYsYNvCv59NXvc0CQiN-l43EccAacVvh1PYRrAnOpN8MTajCEMYbB7KGD2zslG59u2oOrkrf6Q9NL9-wqJzHrr7ABl7qjUZSQQiMDs_Mnws4Mz9RZi1fzlrFA&__tn__=*NK-R)
عشان ياخدوا دعم وحوافز

فأحد التعليقات قالت . دول مستثمرين كبار . ما بيفكروش
بالطريقة دي !!

.

يا راجل !!

أمال مين اللى بيفكر كده ؟!!!

.

المستثمر الصغير مسحول معانا في موضوع توفير الخامات بسعر
أفضل وتقليل الهدر وتصيين الماكينات وتدريب العمال و و و

.

نفس المستثمر ده لما الدنيا بتظبط معاه . والعجلة تدور .
وتدور بسرعة . ويبتدي يتكلم في مئات الملايين . وأحيانا المليارات

وقتها اهتماماته بتتغير

خلاص ما بقاش شاغل باله بتوفير الخامات بسعر رخيص . هوا
بقى بيجيبها من جدرها من بلدها الأم

خلاص ما بقاش شاغل باله بعمالة . عنده ١٠٠٠ عامل في المصنع
. إنتا متخيل إنه عارف أساميهم أصلا

ما عنده قسم إتش آر شايل الشغلانة دي من بابها

فيبتدي المستثمر ده نفسه نظرته للأمور تتغير

ويبدأ يفكر ازاي يكسب ( بدون مجهود ) . بعقله فقط

فيبتدي يدخل في طرق استثمار أخرى احنا عقلنا لا
يدركها

ومن ضمنها الاستفادة من حوافز الحكومة

تقفيل ورق وهمي لتصدير منتجات وياخد عليه دعم
صادرات

ياخد قروض على أصول مقيمة بأعلى من قيمتها ويشغل الفلوس في
نشاط غير اللي خدها عشانه

.

فمنين حضرتك بتقول إن المستثمر الكبير مش بيعمل حركات
السلبطة دي !!

هوا حد يعرف يتسلبط إلا الكبير الرايق الفاهم اللي قادر
يلعب ويطلع فلوس من الهوا

.

لكن اللي ضاربه السلك ده يلعب ازاي ؟!

دا واحد غلبان ما عندوش علاقات ولا سلطة ولا نفوذ إنه
يتلاعب بيهم . فمضطر يبص في ورقته ويذاكر في الخامات والماكينات والعمالة
وكلام الكفاح ده

.

لكن فيه ناس كافحت بما فيه الكفاية . ٢٠ سنة و ٣٠ سنة و ٥٠
سنة . خلاص . شبعنا كفاح . وعملنا مليارات . نقعد وترتاح ونكسب بدماغنا بقى
. مش بإيدينا

دول المستثمرين الكبار حضرتك اللي انتا بتقول عليهم دول ما
يعملوش كده !!

.

المستثمرين في المرحلة دي بيبتدوا ينظروا للأمور إننا (
جاء وقت الحصاد السهل )

ويبتدوا ينظروا للكفاح على إنه جنون

.

زي ما انا ببص لمرحلة عملي السابقة على إنها جنون

ولما انقل للمرحلة القادمة إن شاء الله بردو هبص للمرحلة
الحالية على إنها جنون

سمعت حلقة صاحب مصنع بيراميدز للإطارات مع أحمد موسى عشان
اشوف فين المعوّقات اللي قابلته في مصر

ما فيش طول الحلقة غير إنّه عاوز ( حوافز ) استثمار
!!




أنا اتكلّمت قبل كده أكتر من مرّة على موضوع الدعم الإيجابيّ
والدعم السلبيّ

وقلت إنّي ضدّ الدعم الإيجابيّ بكلّ أشكاله - سواءا للمستثمر
المصريّ أو الأجنبيّ




ما فيش حاجة اسمها أنا مستثمر عاوز حدّ يشجّعني عشان
أستثمر !!

أو عاوز بعد ما استثمر حدّ يكافئني

دي
[\#سلبطة](https://www.facebook.com/hashtag/%D8%B3%D9%84%D8%A8%D8%B7%D8%A9?__eep__=6&__cft__%5b0%5d=AZVUxZbw3yDe2RygbtB1WWbmxtUf7h_d9uK5fUWcAcdnn3-kz9jRisme5CVD2uAYVh0YPKCRIqg5JASeYFYskX5a6BhfFZw9dxWO-UpHlkiLOPUhXVUVV7pN6jPgi7iUFn2w7quxHSkf_ZqFJk-rMdnsueF-3NI7aKa222juRksTz-GPXE1YU5d-aC-LkPIHg5I&__tn__=*NK-R)
مستثمرين




المستثمر بيشتغل عشان
[\#الربح](https://www.facebook.com/hashtag/%D8%A7%D9%84%D8%B1%D8%A8%D8%AD?__eep__=6&__cft__%5b0%5d=AZVUxZbw3yDe2RygbtB1WWbmxtUf7h_d9uK5fUWcAcdnn3-kz9jRisme5CVD2uAYVh0YPKCRIqg5JASeYFYskX5a6BhfFZw9dxWO-UpHlkiLOPUhXVUVV7pN6jPgi7iUFn2w7quxHSkf_ZqFJk-rMdnsueF-3NI7aKa222juRksTz-GPXE1YU5d-aC-LkPIHg5I&__tn__=*NK-R) -
والربح فقط




لو دراساتك بتقول إنّك مش هتكسب - ما تعملش المشروع يا
فندم




لكن ما تبقاش دراساتك بتقول إنّك هتكسب - وتشتغل - وتكسب -
وبعدين تيجي تقول لنا فين الحلاوة بقى يا بيه

ما انتا خدت الحلاوة خلاص - خدت ربح المشروع




أو تكون دراساتك بتقول إنّك هتخسر - فتقول لنا أنا هاشتغل -
واخسر - وانتوا ادعموني

لو هتخسر ما تشتغلش

سهلة اهي




وأنا بالمناسبة ضدّ الدعم الإيجابيّ حتّى دعم الصادرات




حضرتك بتصدّر وتكسب - عاوز دعم ليه ؟!

أو بتخسر - يبقى ما تصدّرش - سهلة اهي




أنا ممكن أرجّع لك الضرايب اللي دفعتها على شراء الخامات -
لإنّك مش هتستردّها وقت بيع المنتجات - لإنّك مش هتبيع منتجك في السوق
المحليّ - فمش هتستردّ الضرايب

ده معقول - وده مش دعم - ده استرداد لضرائب إنتا مش
هتحصّلها من اللي بيشتري منّك

ونظام الضرائب الحالي قائم على إنّ كلّ طرف بيستردّ الضريبة
من اللي بيبيع له

فانتا لمّا صدّرت ما استردّتش الضريبة - فأنا بردّها لك - ده
معقول




لكن تصدّر وتكسب - فانتا عاوز منّي دعم ليه ؟!!




حضرتك عاوزني ألمّ ضرايب من الناس - وأعطيها لك عشان تصدّر
؟!!

أو عاوزني ألمّ ضرايب من الناس - وبعدين اعمل لك تخفيض على
ضرايبك انتا ؟!! ليه ؟!!!

دانا ما باعملش تخفيض على ضريبة الموظّف اللي بيقبض 3 آلاف
جنيه - أعمل لك تخفيضات انتا يا ابو ملايين ليه ؟!!




بسّ لو ما عملناش كده منتجنا مش هينافس المستورد ؟!

ما ما ينافسش يا فندم

هوّا حكم إنّ منتجنا ينافس المستورد ؟!

ينافسه ليه ؟!

وليه نصنّع منتج استيراده أفضل من تصنيعه - هيّا فشخرة
؟!!!




ربّنا سبحانه وتعالى خلق ميزات تنافسيّة بين مناطق العالم -
عشان التجارة تشتغل

زيّ ما ربّنا سبحانه وتعالى خلق مناطق حارّة ومناطق باردة
فالرياح تتحرّك بينهم وتحمل المطر من مكان للتاني على الكوكب




فكذلك الخامات في باطن الأرض - والأراضي الزراعيّة -
والموارد عموما - ربّنا سبحانه وتعالى خلق نظام اقتصاديّ بين مناطق العالم -
بحيث تبقى دولة مميّزة في البترول ودولة مميّزة في الأحجار ودولة مميّزة في
المعادن و و و

كلّ دولة تنتج المنتج بتاعها بسعر رخيص - وتبيعه للدول
الأخرى - وتشتري من الدول الأخرى دي المنتجات اللي مميّزة فيها الدول
الأخرى




ليه جينا احنا حطّينا مسمار في صندوق التروس ده عشان
نعطّله

ليه بنعمل دعم صادرات فتبقى دولة غير مؤهّلة لتصدير منتج
معيّن - تقوم الحكومة بتاعتها تلمّ ضرايب من شعبها عشان تساعد واحد يصدّر
المنتج ده !!




إحنا كده بناخد فلوس من واحد فقير - عشان ندفعها لواحد
غنيّ - عشان يصدّر منتج غير اقتصاديّ - بسّ هيّا كبرت في دماغنا بقى نصدّر المنتج
ده عشان دول العالم ما تاكلش وشّنا !!!

هوّا احنا مجانين ؟!!!




إحنا عاملين زيّ اللي قاعد في غرفة جوّها معتدل - فقام مشغّل
الدفّاية - بقى الجوّ حرّ - قام مشغّل التكييف !!

إنتا مجنون ؟!

إنتا مشغّل التكييف ليه ؟!

ما عشان الدنيا حرّ بسبب الدفّاية

طيّب انتا شغّلت الدفّاية ليه أصلا ؟!!!




فاحنا عاملين كده

المنتج ده غير اقتصاديّ إنّنا نصدّره

فنقوم مصدّرينه

نلاقي نفسنا مش بنكسب

نقوم واخدين ضرايب من الناس عشان ندعم المصدّر بدل ما
يخسر !!!

ده جنون

وبيسمّوه دعم




طب ما ما يصدّرش وما يخسرش - ونشوف احنا ربّنا سبحانه وتعالى
أعطانا منتجات إيه تصديرها اقتصادي من نفسها كده من غير دعم ولا
حاجة




وبالمناسبة الجنون ده في كلّ دول العالم

وأزعم إنّ اللي بدعه هي تكتّلات رجال الأعمال بالتواطؤ مع
الحكومات

فأصبحت دُولة بين الأغنياء من رجال الأعمال والفاسدين من
رجال السياسة

والضحيّة هي الشعوب




ده الدعم الإيجابيّ - اللي أنا ضدّه

أمّال إيه بقى الدعم السلبيّ




الدعم السلبيّ هو إنّ الدولة ترفّق مناطق صناعيّة

الدعم السلبيّ هو إنّ الدولة تعمل اتّفاقيّات تجارة حرّة مع
أقاليم العالم

الدعم السلبيّ هو إنّ الدولة تعمل تعليم فنّيّ محترم

الدعم السلبيّ هو إنّ الدولة توفّر الدولار

الدعم السلبيّ هو إنّ الدولة تحارب الفساد

الدعم السلبيّ هو إنّ الدولة تحارب البيروقراطيّة

الدعم السلبيّ هو إنّ الدولة تثبّت القوانين




حضرتك عاوز تسافر من القاهرة للإسكندريّة

الدعم السلبيّ هو إنّ الدولة تعمل لك طريق

تحطّ لك على الطريق نور

تأمّن لك الطريق

تمنع السوّاقين اللي حواليك من المخالفات المروريّة

توفّر لك على الطريق بنزينة وونش ومركز صيانة وإسعاف
وعيادة

ده دعم سلبيّ




المستثمر السلبوط بقى مش عاوز كده

المستثمر السلبوط عاوز دعم إيجابيّ




عاوز الدولة توفّر له عربيّة - مش طريق

عاوز الدولة تحطّ له بنزين في التانك - مش بنزينة على
الطريق

عاوز لمّا يعطل الدولة تصلّح له عربيته - مش توفّر له ورشة
تصليح




أخيرا /

المصنع ما اتقفلش أصلا

المصنع شغّال - والراجل بيعمل شراكة في مصنع تاني في
السعوديّة

وده مؤشّر نجاح مش فشل




بسّ الفشلة قلبوه لخبر فشل - عشان يثبتوا لنفسهم إنّهم مش
فشلة - وإنّ البيئة اللي حواليهم هيّا اللي معطّلاهم - مش همّا اللي
فشلة
