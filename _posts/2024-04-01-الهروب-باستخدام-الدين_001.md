---
layout: post
title: "الهروب باستخدام الدين"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


من أسوء استخدامات الدين عند البشر  
هو استخدامه لـ ((( الهروب )))  
-  
انتا مظلوم - وفيه واحد حاطط عليك  
وعلي اهلك واللي يتشددوا لك  
-  
قوم تقول ايه  
ربّنا هينتقم منه  
وهياحد لي حقي منّه يوم القيامة  
-  
هنا انتا استخدمت الدين للهروب  
المفروض تواجه الظلم  
مش قادر  
قوم تهرب للدين  
-  
تقول ده قدر ربّنا وانا ما اقدرش اعترض  
مع ان قدر ربّنا بردو ممكن يكون انك تقاوم  
-  
سيّدنا عمر لما حصل وباء في احد الاماكن  
وكانوا مقدمين علي الدخول اليه  
فتوقف واستشار الصحابة قبل الدخول لهذا المكان  
وكان القرار النهائي عدم الدخول  
فقال له البعض  
" نفرّ من قدر الله ؟! "  
فقال لهم  
" نفرّ من قدر الله إلي قدر الله "  
-  
يعني مين قال لكوا تدخلوا هذا المكان  
رغم علمكم بوقوع الوباء فيه  
-  
وليه بتربطوه بقدر ربّنا  
ما قدر ربّنا بردو ممكن يكون اننا نروح مكان تاني  
-  
وقال  
أرأيت إن كان لك إبل هبطت واديا له عدوتان  
أحداهما خصبة والأخري جدبة  
أليس إن رعيت الخصبة رعيتها بقدر الله ؟  
وإن رعيت الجدبة رعيتها بقدر الله ؟  
-  
يعني لو قدّامك طريقين  
طريق تاخد فيه خير ومكاسب  
وطريق لا مكسب فيه ولا خير  
-  
لو سرت في هذا الطريق فهو قدر الله  
ولو سرت في الاخر فهو قدر الله  
-  
طبعا الكلام ده  
لا ينطبق علي عدوّ احتل ارضك مثلا  
فالواجب هنا هو دفعه ومقاومته  
-  
يبقي اللي ماشي في طريق الفشل  
تقول له غيّر الطريق ده  
يقول لك ده قدر ربّنا ليّا  
-  
ده مش فاهم  
-  
والحقيقة انه مش مؤمن  
هوا بيهرب  
-  
هوا بيهرب من حقيقة عجزه عن سلوك طريق النجاح  
بيهرب لانه يعتبر ان ده قدر ربّنا وهوّا مؤمن ومسلّم
بيه  
-  
وهنا يظهر معني جملة ((( الدين أفيون الشعوب )))  
معناها ان الحكام بيستغلوا الدين عشان يقنعوا الشعوب
ببلاويهم  
-  
احنا شعب فقير  
قوم يطلع الحاكم يقول للناس  
ده قدر ربّنا ولازم نستحمله  
هنا الحاكم بيستخدم الدين كأفيون - مخدّر - للشعب  
-  
في حين ان ربّنا زيّ ما قدّر الفقر قدّر الغني  
وإنتا ما عندكش تصريح من ربّنا انه كتب عليك الفقر
للابد  
-  
عيب عليك انك تنسب لربّنا الحاجات الوحشة  
تفتقر تقول ده ربّنا اللي فقرني  
تتظلم تقول ربّنا قدّر عليّا الظلم  
-  
شوف ادب سيّدنا ابراهيم لمّا قال عن ربّنا  
الَّذِي خَلَقَنِي فَهُوَ يَهْدِينِ (78)  
وَالَّذِي هُوَ يُطْعِمُنِي وَيَسْقِينِ (79)  
وَإِذَا مَرِضْتُ فَهُوَ يَشْفِينِ (80)  
-  
شوف الأدب في كلمة ( مرضت )  
نسب لله الهداية والإطعام والسقاية والشفاء  
ولكن عند المرض قال ( مرضت )  
-  
نسبها لنفسه ولم يقل  
( والذي يمرضني ويشفينِ )  
-  
أدب عال وخلق رفيع وبلاغة نافذة إلي القلوب  
قال رسول الله صلّي الله عليه وسلّم  
الخير كلّه في يديك  
والشرّ ليس إليك  
-  
تقوم انتا تنسب فقرك لربّنا  
تنسب مظلوميّتك لربّنا  
-  
كده انتا بتستخدم الدين كطريق للهروب وبديل للعمل  
-  
التعديلات  
كنت قد كتبت خطأا أنّ سيّدنا عمر  
كان قد دخل المكان الموبوء بالطاعون  
ثم خرج منه  
-  
والتعديل انه لم يكن قد دخل اساسا  
-  
اما لو كان قد دخل المكان الموبوء بالطاعون  
فالصحيح الا يخرج منه  
ويحتسب وجوده فيه حتي ولو كان فيه هلاكه  
لان خروجه منه ينشر العدوي  
كما يمتنع من هم خارج المكان عن دخوله  
كما فعل سيّدنا عمر  
حفظا للنفس
