---
layout: post
title: "كيف تعرف أنّك مؤهّل لتكون رجل أعمال"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


أكتر من حد سألني مؤخرا

إزاي أعرف إذا كنت مؤهل أكون رجل أعمال ولا لأ ؟

.

بالنسبة لي

السؤال الفاصل في النقطة دي هو

إنتا شايف إن الفلوس بتكون مستحقة مقابل إيه ؟

الوقت

ولا الجهد

ولا النتيجة ؟

.

الموظف بيكون شايف إن الفلوس بتكون مستحقة مقابل
الوقت

وده صح بالنسبة له . وحلال طبعا

.

يعني أنا رحت الشركة وما فيش شغل النهارده

الكهرباء قطعت مثلا

.

أو الكهرباء شغالة وكان عندي مهمة مطلوبة مني وخلصتها قبل
وقت الانصراف

فأنا قاعد في الشركة

وقتي ده بيتحسب بفلوس

وكده حضرتك موظف . وعادي جدا مش عيب وما فيش أي
مشكلة

.

ومش من حق صاحب العمل يقلل من أجرك طالما انتا موجود في
العمل طوال وقت العمل حتى لو ما بتشتغلش

.

ما ينفعش رجل الأعمال يعامل الموظف كإنه رجل أعمال

ولو مديرك حب يعاملك كده . قول له إنك عاوز تقاسمه في
أرباح الشركة

.

النوع الثاني /

.

الفلوس مقابل الجهد

وده بيحصل في العمل الحر

إنتا بتستعين بحد يعمل لك شغلانة بشكل حر

بيكون مسؤول عن آداء المطلوب منه . مش ملتزم بوقت . ومش
ملتزم بنتيجة

.

يعني مثلا طلبت من سواق عربية نقل ينقل لك بضاعة من نقطة أ
لنقطة ب

اتفقتوا إن النقلة دي ب ١٠٠٠ جنيه مثلا

.

هوا عطل في الطريق . أو الطريق عطل بيه . واتأخر
ساعة

هل هياخد فلوس زيادة مقابل إنه اشتغل وقت أكتر ؟

لأ

فهنا اختلف عن الموظف اهو

.

طيب إفرض إن العمال بتوعك في النقطة أ حملوا له بضاعة
غلط

وهوا وصل البضاعة للنقطة ب

فكده ما فيش نتيجة طلعت

.

هل ياخد أجره ولا لأ ؟

أيوه ياخد أجره

.

هوا عمل اللي عليه . بذل مجهود

مش مسؤول عن نتيجته

.

هوا كان مسؤول عن المجهود فقط

والباقي مسؤولية حضرتك

.

النوع التالت /

وهو رجل الأعمال

.

وده الشخص اللي بيتحمل مسؤولية إنه ما ياخدش أجر إلا لما
يوصل لنتيجة

.

زي ما تجيب حد يبلط لك الشقة

ده رجل أعمال

مش هياخد أجره إلا لما البلاط يطلع مظبوط

.

خد يوم . خد يومين . خد عشرة

الوقت ما بياخدش عليه أجر

.

طيب بذل مجهود كبير جدا . والبلاط طلع مش مظبوط !!

مش هياخد أجر

.

خد ده وقيسه على أي حاجة بقى

هتلاقي إن الشخص اللي بيتعامل إنه بياخد فلوس مقابل
النتيجة فقط . هو أكثر الناس تأهلا إنه يكون رجل أعمال

لإنه عنده عناصر المسؤولية والمخاطرة

.

المسؤولية عن النتيجة

والمخاطرة بخسارة الأجر لو ما وصلش لنتيجة

ومعها خسارة وقته ومجهوده وفلوسه

.

طول ما انتا حاسس بحاجز نفسي بينك وبين فكرة إنك تتعب
وتقضي وقت بتشتغل وتبذل مجهود . وفي الآخر ما تاخدش فلوس لإنك ما حققتش
نتيجة

فانتا بعيد عن إنك تكون رجل أعمال

.

وطبعا ده مش حكم نهائي

يعني مش خلاص انتا ما تنفعش تكون رجل أعمال للأبد

ولكن انتا بعيد فقط

.

كل ما تقرب من قبول الفكرة دي . كل ما تقرب من ذهنية رجال
الأعمال

الفيصل التاني للإجابة على سؤال

إزاي أعرف هل أنا مؤهل للبيزنس ولا لأ

هو ( المرض بالشغل )

.

حضرتك لو لقيت نفسك ما بتعرفش تخرج من الشغل

بتخلص شغلك كموظف تروح تفتح الفيسبوك تتابع صفحات
البيزنس

.

تقفل الفيسبوك تدخل ع اليوتيوب تشوف فيديوهات عن البيزنس
والتجارة والصناعة

.

تقفل اليوتيوب تقول هانزل افك عن نفسي شوية

تقوم تقابل اصحابك ع القهوة تتكلموا في البيزنس
بردو

.

فانتا مريض بالبيزنس

اللي هما بيقولوا عليه ( الشغف )

لكن أنا ما بحبش كلام التنمية البشرية ده

.

لكن لو حضرتك خلصت شغلك روحت البيت نمت

صحيت من النوم شفت مسلسل

خلصت المسلسل شفت ماتش

خلصت الماتش نزلت قعدت مع أصحابك ع القهوة تهروا في
المهري

فانتا غير مؤهل للبيزنس

.

الحاجة التالتة /

هيا إنك تكون مؤمن إن ما فيش حاجة اسمها ( سن
التقاعد )

تكون مؤمن إن اللي بيتغير مع الوقت هو ( نوع الشغل
)

يعني مع الوقت بننتقل من العمل . لنوع تاني من العمل مناسب
للسن ده . مش بننتقل من العمل للفراغ

.

فكده عندك ٣ نقاط تقدر بيهم تحدد انتا قد إيه مؤهل
للبيزنس
