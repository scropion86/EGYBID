---
layout: post
title: "هل مصر دولة زراعيّة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
هل مصر دولة زراعيّة ؟!

\-

اتكلّمنا قبل كده عن الأكلاشيه اللي الناس بتقوله وهيّا
حافظة ومش فاهمة بتاع ( الأمل في الصناعات الصغيرة )

خلّينا نتكلّم النهارده عن أكلاشيه تاني الناس بردو بتقوم
رازعاه - وتسمع تصقيف الجمهور جاي من آخر الصالة - على إيه - ما
تعرفش

ألا وهو ( مصر دولة زراعيّة )

\-

الحقيقة باختصار إنّ مصر لا دولة زراعيّة ولا ليها علاقة
بالزراعة

الصورة توضّح مساحات الأراضي القابلة للزراعة في دول
العالم

بداية بالهند بمساحة 1765 ألف كيلو متر مربّع

ثمّ أمريكا بمساحة 1680 ألف كيلو متر مربّع

ثمّ روسيا والصين والبرازيل إلخّ

\-

مصر فين ؟!

مصر في المركز الـ 64 ( خارج الصورة ) بمساحة أراضي قابلة
للزراعة بقيمة 34 ألف كيلو متر مربّع

\-

قارن رقم 1765 و 1680 برقم 34

يعني مساحة الأرض الزراعيّة في الهند قدّ مصر 52 مرّة

وفي أمريكا قدّ مصر 49 مرّة

\-

يا راجل دي فرنسا السيكي ميكي بتوع الكرواسو - الدولة اللي
مساحتها أقلّ منّنا ( تقريبا نصف مساحة مصر ) - مساحة الأراضي الزراعيّة فيها
قدّ مصر حوالي 7 مرّات !!!

\-

دي نقطة

نفس العلقة طبق الأصل هتلاقيها في مصادر المياه المتاحة
للزراعة

فبأمارة إيه يعني الصياح بتاع مصر دولة زراعيّة مصر دولة
زراعيّة

\-

عاوز تقول إيه ؟!

عاوز أقول ما فيش أمل غير في الصناعة

إنتا لو اتشقلبت في الزراعة - وضاعفت مساحة الأرض الزراعيّة
اللي بنزرعها من أيّام الفراعنة - ( وده محتاج جهد بلد فوق البلد ) - هيبقى
عندك 68 ألف كيلو متر مربّع صالح للزراعة

يعني هتتحرّك من المركز ال 64 - للمركز الـ 40

يعني بردو هتبقى خارج القائمة !!!

\-

الصناعة هي الأمل الوحيد - هيّا اللي تقدر فيها بمجهود أقلّ
تحقّق عائد أكبر

\-

أخيرا

أنا مش متخصّص في الزراعة - لكن أعتقد إنّي عندي رؤية

ورؤيتي إنّ الحلّ الوحيد للزراعة في مصر هو ((( الزراعة في
السودان )))

\-

وانتظروا بوست تالت عن أكلاشيه الناس بتردّده بردو بدون
فهم

ألا وهو ( إحنا عندنا موارد طبيعيّة أفشخ من أيّ دولة في
العالم )

والأكلاشيه الرابع بتاع ( الأيدي العاملة المصريّة أفشخ
أيدي عاملة في العالم )

أنا مش عارف إيه القنعرة دي
