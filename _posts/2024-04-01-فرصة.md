---
layout: post
title: "فرصة"
date:   2024-04-10T00:00:01+03:00
author: "Mahmoud Marzouk"
category: "فرصة"
---


كلّ الأراضي اللقطة والمصانع الفرصة

والماكينات اللي بيتقال عليها كسر زيرو

لا هي لقطة ولا هي فرصة ولا حاجة

\-

وأغلى من السعر العادل

وأغلى من متوسّطات الأسعار

غير العادلة أساسا

اللي في نفس منطقتها

\-

وما حدّش بيبيع حاجة لعدم التفرّغ

هوّا لو عرف يشغّلها كان تفرّغ لها

ولو تفرّغ لها كان عرف يشغّلها

\-

الحدّاية ما بتحدّفش كتاكيت

التوفير في غير محلّه

مضرّ كالإنفاق في غير محلّه

من الحاجات المهمّة اللي لازم تنتبه ليها

((((( الموسميّة في الطلب )))))

يعني مثلا السنة اللي قبل اللي فاتت واللي قبلها

كان على دخلة كلّ صيف

يتطلب منّي اسطمبات للشيشة

هههههههه

إن اعدى أعداء النجاح الكبير

هو النجاح الصغير

لو سعر الخام 100

يبقي مجمل الأوفر هيد هيكون من 25 ل 50

وسعر البيع من 150 ل 200

\-

لو حسبت الحسبة دي بسرعة لأيّ منتج

ولقيت حسبتك مختلفة

يبقي ده مشروع غير مجدي

\-

لو لقيت سعر البيع من 150 ل 200

يبقي المشروع مجدى من قبل ما تحسب

\-

ولو حسبت الحسبة دي لمشروعك

اللي شغّال بالفعل

ولقيت مشروعك مختلف

يبقي إمّا إنتا تكاليفك فيها فواقد كتير

فإنتا محتاج تراجع هيكل تكاليفك كلّه

\-

أو إنّك شغّال في الخسارة

لا يلزم أن تشرب البحر كلّه

لتدرك أنّه مالح

وإذا كنت في حفرة

فتوقّف عن الحفر

وإذا ركبت القطار الخاطئ

فانزل في أوّل محطّة

ومن الشجاعة أن تجبن ساعة

وخسارة قريّبة ولا مكسب بعيد

ولا تفسّر الغباء بالذكاء

يعني لو شفت حدّ بيعمل حاجة غلط

فاعرف إنّه بيعملها عشان هوّا حمار

مش عشان هوّا عنده نظرة مبعديّة

لا تكن ملكيّا أكثر من الملك

وإنّ التي تمشي كالبطّة

وتصدر صوتا كالبطّة

هي بطّة

وحيثما يوجد الرجل الأبيض

يوجد المزيد من الرجال البيض

مثل من الهنود الحمر

واجري يا مجديّ

مين أفضل ؟

واحد شغّال في الحكومة سوّاق قطر

ولّا واحد شغّال سوّاق عربيّة ملّاكيّ ؟

\-

غالبا معظم الناس هتنظر لسوّاق القطر إنّه أفضل

لكن

لو بتفكّر تعمل بيزنس خاصّ بيك مستقبلا

فسوّاق العربيّة الملّاكيّ أفضل

لأنّه لمّا هيسيب الحكومة

هيعرف يعمل مشروع تاكسي مثلا

\-

النصيحة هي

ما تتغرّش بعظمة الوظيفة اللي إنتا شغّال فيها

في حين إنّ الوظيفة دي آخر طريقها مسدود

مش هتعرف تبني عليها بيزنس خاصّ بيك

\-

باختصار

فكّر في الحاجة اللي تقدر تشيلها من آخر طريق
الوظيفة

تحطّها علي أوّل طريق البيزنس الخاصّ

\-

وهسيب لحضراتكوا في أوّل تعليق لينك محاضرة بعنوان

مراحل العمل الأربعة

شوفوا المحاضرة دي عشر مرّات

لمّا بنقول

((( هل السوق محتاج كذا ؟ )))

بنكون نقصد

((( هل السوق مستعدّ يدفع سعر كذا ؟ )))

مش بنقصد

((( هل السوق عاجباه الفكرة ولّا لأ )))

أيّ فكرة هتعجب السوق

في التفكير - إنتا محتاج عقليّات مختلفة تتناقش

في التنفيذ - إنتا محتاج عقليّات متشابهة تتعاون

ما فيش للنجاح أهم من الاستمرار

أي إنسان قدر يستمر في اللي بيعمله

بعد فترة هتلاقيه محقق نجاح اسطوري

حتي لو كان اللي بيعمله تافه

اهتم بالنميمة الصناعية

من خرج من داره زاد مقداره

بما في ذلك المنتجات لو صدرتها

السوق ميزان - والعميل رشيد

\-

السوق ميزان يعني لو السوق مش قابلك يبقي فيك حاجة
غلط

شوف هيّا إيه واظبطها

\-

والعميل رشيد يعني مش هيدفع فلوسه في حاجة غير ذات
قيمة

لو العميل ما دفعش لك يبقي ابحث عن المشكلة اللي موجودة
عندك في القيمة

\-

لكن هتفضل تقول إنّ السوق نايم والعميل مش عارف
مصلحته

تبقي كناطح الجبل الأشمّ بقرنه

رفقا بقرنك لا رفقا علي الجبل

القراءة في كتب البيزنس مفيدة اكيد

لكن من عيوبها

انها أحيان كتير بتقعد تقسم الأمور

وتعطي مصطلحات

وتناقش الفروق الدقيقة بينها

.

بينما صاحبنا عاوز يفتح مصنع صغير

معاه 3 عمال

هوا وال 3 عمال بيعملوا كل حاجة في المشروع

.

فيلاقي نفسه واقف قدام جبل من المصطلحات والتقسيمات

الأمر اللي ممكن يشتته

بل ممكن يلغبطه ويغلطه

.

وممكن يحس انه ماشي غلط

وممكن المؤسسة تضيع نص وقتها في اجتماعات

بيناقشوا ازاي ينفذوا استراتيجية الموزة المقشرة

في مؤسستهم

وكلام كبير قوي سعاتك

لسه قاريه في كتاب ابله نظيرة امبارح

وعاوز اطبقه ع الدكانة بتاعتي النهارده

.

بينما الشغل أولي بالوقت ده

المصطلحات دي هتحصل مع الزمن لوحدها

المؤسسة هتكبر وهتلاقوا نفسكوا بتطلع لكوا أقسام
لوحدكوا

لكن مش نضيع نص وقتنا ومجهودنا

عشان نلتصق بنماذج عمل غير مناسبة لينا

.

هتلاقي تقسيمات مناسبة للشركات الكبيرة

وأقسام وتخصصات و و و

بينما احنا كلنا 4 في المشروع

كلنا بنعمل كل حاجة تقريبا

.

الغريب ان ما حدش بيتناول النوع ده من نماذج العمل
كتير

مع انه تقريبا كل المشاريع لازم تبتدي بيه

وان كان فيه ناس اتكلمت عن ده بما يسمى

دائرة الاهتمام ودائرة التأثير

Circle of concern and circle of control

وسمو نموذج العمل ده ب ( المؤسسة المسطحة )

Flat Organization

.

شفت ؟!

رجعنا للمصطلحات تاني

كلّ صناعة وكلّ تجارة

علي مدار عشرات السنوات اتكوّن ليها تسلسل معيّن

سلسلة توريد شبه ثابتة

\-

في البداية بتكون ما تعرفهاش

فلو سمحت حاول تعرفها

\-

بعد ما تعرفها

ما بتقتنعش بيها

بتحسّ إنّنا لو شلنا كذا وحطّينا كذا هيبقي أحسن

\-

لو سمحت

احترم السلسلة دي

وادخل فيها زيّ ما هيّا

\-

لمّا تدخل فيها وتفهمها

فإمّا هتستسلم ليها

وتفهم إنّها ما كانش تنفع تمشي إلا كده

\-

أو هتغيّر فيها

بسّ هتغيّر بفهم

\-

إنتا وغيرك عاوزين تمسكوا الخطّ من الأوّل

أنا عارف

بسّ فيه خازوق إنتا مش فاهمه

فبالراحة علي نفسك

\-

بالمناسبة

الكلام ده يسري بردو علي المجالات العكسيّة

يعني اللي طبيعتها إنّك تمسك الخطّ فيها من بدايته

لو حاولت تتفزلك وتمسك جزء من الخطّ هتلبس إنتا
الخازوق

\-

لو مقدرتك الماليّة مش قدّ إنّك تمسك المجال الفلانيّ ده من
بدايته

فلو سمحت ما تتفزلكش

ولو طبيعة المجال ده إنّك تاخد جزء فقط منّه

فلو سمحت بردو ما تتفزلكش

\-

طب وانا أعرف المجال الفلاني ده

إذا كان من اللي طبيعته سلسلة توريد متتالية

أو طبيعته إنّ الخيط بتاعه بيتمسك من بدايته إزّاي ؟

مش قلت لك اتعلّم !!!

لو البيتزا في المحل بتاعك أسعارها كده

بيتزا صغيرة ب 40 جنيه

بيتزا وسط ب 60 جنيه

بيتزا كبيرة ب 80 جنيه

طبق بطاطس ب 10 جنيه

لتر ساقع ب 15 جنيه

فلو سمحت عدل الأسعار للآتي

بيتزا صغيرة ب 39 جنيه

بيتزا وسط ب 74 جنيه

بيتزا كبيرة ب 89.5 جنيه مع طبق بطاطس مجانا

واعمل عرض 2 بيتزا كبيرة ب 159.5 جنيه

مع لتر ساقع وطبق بطاطس

بننصح الناس تشتغل في المجال اللي بتحبه

لكن فيه خطورة هنا

الا وهي انك ما بتكونش مركز في أخذ اتعابك

بتكون مستمتع بمجرد العمل

وحتي لو ما فيش فلوس مناسبة فانتا مبسوط

بل ممكن تقدم تنازلات

لمجرد انك عاوز تاخد شغلانة معينة تعملها انتا

لأنك حاببها

مش بنقول لك ما تعملش كده

اعمل كده

يس لمرة واحدة

خد شهوة الحاجة اللي بتحبها

لحد ما تتبسط

وبعد كده سيبك من حبك للعمل

وركز مع الفلوس

البوس ما بيجيبش عيال

خلي مصدر ربحك الأكبر

مش مصدر ربحك الأشهر

هلس تفلس

كل ما هتفهم اكتر

هتعرف ان ما فيش ظلم

في الساكند هاند

سعر الفصال 60 % من سعر العرض

وسعر التنفيذ 70 %

قبل ما تتعاطف مع اللي بيحكي لك

قصة استقصاد المجرة كلها ليه

اتأكد انه مش بيتمرقع الأول

معظم أصحاب المشاريع

اللي بيحكوا عن العقبات اللي بتقابلهم في مشاريعهم

ما بيقولوش ان العطلة والتأخير كان من عندهم

ان العطلة والتأخير كان نتيجة لمرقعتهم

هيقول لك ورقي واقف في الجهاز من سنة

بس مش هيقول لك انه من نفس السنة

ما استوفاش نفس ورقه اللي واقف

هيقول لك عاوزين يسحبوا مني الأرض

بس مش هيقول لك انه ما دفعش آخر قسط

هيقول لك مش عاوزين يدوني ترخيص

وهوا ما ركبش طفاية

ولا حتي خرطوم جنينة يطفي بيه الحريق

وهكذا

النماذج دي لا تعد ولا تحصى

عارف لما تدخل علي ابنك الصغير تلاقيه بيعيط

وبيشتكي من أخوه الكبير حمادة

وبعدين تعرف ان سبب عياط ابنك الصغير

ان حمادة رافض يتضرب بالمفك في عينه

ايه يا حمادة

بتعطل الاستثمار ليه يا بابا

العلاقة بينك وبين العميل مكوّنة من 3 عناصر

فلوس ووقت وجودة

\-

في بداية العلاقة العميل بيكون شايف فقط الفلوس

ما تهاودوش في الفصال

\-

في منتصف العلاقة العميل بيكون شايف فقط الوقت

ما تهاودش في الاستعجال

\-

في نهاية العلاقة العميل بيكون شايف فقط الجودة

فخلّي كلّ اهتمامك منصبّ علي العنصر ده

\-

عمرك ما هيشفع لك إنّ شغلك رخيص لو طلع وحش

وعمر ما هيشفع لك إنّك سلّمت الشغل بسرعة لو الشغل
وحش

لكن لو الشغل حلو فده هيشفع للسعر الغالي والوقت
الطويل

\-

الجودة هيّا اللي هتدوم مع العميل

وهيّا اللي هتصنع لك سمعة

مش الرخص أو السرعة

\-

بالعكس

لو اتشهرت إنّك غالي بسّ شغلك حلو

فدي حاجة عظيمة مش وحشة أبدا

هتبقي بتاخد فلوس كتير مقابل شغل قليّل

بينما المنافس اللي هيعكس المعادلة

هياخد فلوس قليّلة مقابل شغل كتير

وبردو ما حدّش هيشكره

\-

العميل لمّا بيطلب سعر رخيص

بيبقي ضمنيّا طالب جودة عالية

بسّ ما بيقولكش كده وقت الاتّفاق

هيقول لك كده وقت التسليم ويفاجئك

\-

فاسمع نصيحتي دي جايّه من سنين

مش من تعامل يوم ولا يومين

التاجر بفلوسه

كتبت قبل كده نصيحة قلت فيها

اشتغل في الحاجات التقليديّة وبلاش شعوذة

البعض ردّ بإنّ المستقبل هو للمنتجات المبتكرة

شوف حضرتك

فيه أوجه كتير ممكن أثبت لك منها إنّ كلامك غلط

لكن سيبك من كلّ الأوجه دي وقول لي حاجة واحدة

إزّاي أشتغل في المنتجات المبتكرة

يعني أنا فاتح دكّانة اسمها مكتب دراسات جدوي

وببيع فيه أفكار تقليديّة

وعندي نماذج منها

وأقدر أقول للعميل بتاعي ينفّذ النماذج دي إزّاي

هل حضرتك عندك دكّانة زيّ دكّانتي

بتعرض فيه الأفكار المبتكرة

اللي ما اتعملتش قبل كده

وتعرف ترشد العميل بتاعك لأنّه إزّاي يقدر ينفّذها

التحدّي مفتوح يا فندم

بسّ تلتزم بيه

يعني تجيب لي فعلا أفكار ما حدّش عملها قبل كده

وتكون عارف هيّا هتتنفّذ إزّاي

ولأنّي عارف وإنتا عارف إنّه ما فيش حاجة كده

لأنّك لو عارف الحاجة

فأوتوماتيك ما بقتش ما اتعملتش قبل كده

ولو وعارف هتتنفّذ إزّاي

تبقي اتعملت قبل كده وإنتا عرفت من التجربة السابقة

يبقي ما بقتش مبتكرة

يبقي إيه

يبقي نشتغل في الحاجات التقليديّة وبلاش شعوذة

لكن هتقعد تنصح في الفاضي كده

وإنتا ما عندكش القدرة علي تنفيذ ما تنصح به

يبقي رجاءا اسكت

لأنّك كده بتضرّ من حيث تدّعي النفع

حاول تخلّي المصنع طوله ضعف عرضه

المستقبل لكل ما هو ( يستخدم مرة واحدة )

س /

إيه الطريقة اللي ممكن أبدأ بيها مشروعي

لو مش معايا السيولة الكافية ؟

\-

ج /

كوّن السيولة الكافية وبعدين ابتدي

\-

س /

يعني ما آخدش قرض ولا أدخّل شريك ؟

\-

ج /

تؤ تؤ

\-

ملحوظة /

السيولة الكافية هي ضعف تكاليف المشروع

لأنّك لمّا هتبتدي

هتكتشف إنّ فيه مصاريف مستخبّيّة كتير

أسهل طرق الغني

هي أن يكون أبوك غنيا

واقوي طرق تضخيم الثروات

هي أن يكون للأب الغني أبناء ذكور متعاونين وفاهمين

واصعب مهمة مطلوبة من ابن الفقير

هي أن يتعلم بنفسه ما علمه الأب الغني لأبناءه

واصعب ما علمه الأب الغني لأبناءه

هي أمور علمها لهم بدون شرح

فدخلت عقلهم الباطن فحتى عقلهم الواعي لا يعرفها

ولكنها تقود تصرفاتهم وتجلب لهم الثروة من حيث لا
يدركون

واسوء ما في عقليات الفقراء هي جدالهم ودفاعهم عن أفكارهم
الخاطئة

من سن 20 ل 25 اتعلم كل حاجة

من سن 25 ل 30 ما تتعلمش حاجة خارج تخصصك

افرم تخصصك وكون احسن حد فيه

بعد ال 30 بطل تتعلم أي حاجة جديدة ولو ببلاش

ولو في وقت فراغك

دي مرحلة انك تستثمر اللي اتعلمته

مش انك تتعلم حاجة جديدة

ما تشتريش مكن مستعمل

إلا لو كنت خبير

-

لتدرك الفرق بين الرسم والحسابات والتصميم

مطلوب من حضرتك تصمم صمام

السائل يدخل من ناحية

يتم التحكّم في مساره

سواء يخرج علي مخرج أ أو مخرج ب

أو يتم منعه من المرور

الرسم هوّا إنّي أدّيك الجسم ده وأطلب مساقطه وقطاعاته

الحسابات إنّي أدّيك الرسم بتاع الجسم ده وأسألك هل هوّا آمن
ولا لأ

التصميم إنّي أوصف لحضرتك المشكلة وحضرتك تحلّها

أنا وصفت

وإنتا كباشمهندس المفروض إنّ مهنتك هي حلّ المشاكل

اتفضّل يا فندم مارس مهنتك

ورسالة للناس اللي بتعلّم الناس يبؤوا مهندسين

أبوس إيديكوا الهندسة مش حسابات ورسم بسّ

فيه تصميم بردو

الجميع يريدون معرفة كيفية الظهور بصورة الإنسان الناجح في
الانترفيو  
ولا احد يبحث عن كيفية أن يكون ناجحا بالاساس  
.  
اخي وحبيبي  
افضل طريقة تجعل صاحب العمل يعتقد انك مجتهد  
هي أن تكون انت بالفعل مجتهدا  
وقتها لا تتعب نفسك بمحاولات التمثيل  
اجتهادك سيتحدث بالنيابة عنك  
.  
الناس يدرسون الجوانب النفسية للانترفيو  
وكأنه جهاز كشف الكذب  
وانت ذاهب لتخدع صاحب العمل  
لتجعله يشعر بالكذب انك مثالي  
.  
حنانيك  
كن صادقا  
كن بسيطا  
.  
اذا كنت لا تملك المهارات المطلوبة  
فلماذا تفكر في طريقة لإيهام الناس كذبا انك
تملكها  
.  
عليك ان تفكر في طريقة لاكتساب المهارات  
وليس لإقناع الناس كذبا انك ماهر  
.  
انت تحاول أن تقنع مدير العمل انك تجيد السباحة  
ليعطيك فرصة للقفز في البحر  
انت حر

هناك أربع وظائف للمهندس الميكانيكي، وهي مشتركة في جميع
فروع الهندسة الميكانيكية:  
الوظيفة الأولى هي فهم وإدراك المبادئ الأساسية للعلوم
المكيانيكية، وهي تشمل الديناميكا (وهي العلاقة بين
القوى والحركة، مثل الاهتزازات، والتحكم الآلي)،
والديناميكا الحرارية (تتعامل مع العلاقات بين الأشكال المختلفة للحرارة،
والطاقة، والقدرة، وجريان الموائع، والتشحيم والتزليق، وخواص
المواد).  
الوظيفة الثانية هي سلسلة البحث والتصميم والتطوير، وهذه
الوظيفة تحاول إحداث التغييرات اللازمة لتلبي احتياجات الحاضر والمستقبل،
وهذا العمل يتطلب فهم واضح للعلوم الميكانيكية، والقدرة على تحليل النظم
المعقدة إلى عناصر بسيطة، والابتكار في التأليف والاختراع.  
الوظيفة الثالثة هي إنتاج المنتجات، وتشمل التخطيط
والتشغيل والصيانة، والهدف هو إنتاج أعظم قيمة بأصغر تكلفة، وأقل توظيف
للأموال، مع المحافظة أو تعزيز ديمومة أو مكانة الشركة.  
الوظيفة الرابعة وهي وظيفة مهمة لمهندس الميكانيكا وتشمل
الإدارة، وفي بعض الأحيان التسويق.  
هناك نزعة دائمة في هذه الوظائف لاستخدام الطرق العلمية
بدلا من الطرق التقليدية أو الحدسية، وتعتبر بحوث العمليات، وهندسة
القيمة (Value engineering)، وتحليل المسائل
بالأسلوب المنطقي (PABLA Problem analysis by logical approach)
عناوين أساسية لهذه الأساليب.  
وتعتبر الهندسة الميكانيكية من أهم مجالات الهندسة في
العالم أجمع وذلك لاعتماد الصناعة عليها بصورة كلية.

السيرة الذاتيّة لكاتيا وسوليدووركس  
-  
ده الاسم اللي اختاره الاخ الكبير والكريم عزّام الكوكو لما
دار بيننا في نقاش حول الكاتيا والسوليدووركس واقترحت عليه انقل هذا النقاش
لحيّز العلن لعلّ الجميع يستفيدون وإلي النقاش  
-  
في السبعينيات - كان يوجد خواجة فرنسي -
اسمه داسو - كان بيصنع طيارات - زي رافال وميراج - ودخل في
تصنيع طيارة جديدة اسمها الفا جيت - انا اشتغلت في خط عمرتها في مطار
الماظة - الراجل ده طلب من مهندسين برمجة يعملوا له برنامج يصمم بيه
الطيارة - عملوا له CATI وكانت اول طيارة يتعمل لها
نمذجة كاملة ب CATI هيا الالفا جيت - بدات جميع
شركات الطيران الاخري تشتري CATI - ثم شركات
السيارات - تم تغيير اسم CATI الي CATIA -
واشترته شركات العالم ذات الثراء الكبير مثل مرسيدس وبي ام
دابليو - بدا في امريكا هواة شغالين علي الاوبن سورس يعملوا برنامج منافس
لكاتيا - عشان يقدروا يبيعوه للافراد - لان كاتيا كان مستحيل فرد يشتريه -
عملوا سوليدووركس في التسعينيات - بدا ياكل السوق من كاتيا - جات داسو
سيستيمز اشترت سوليدووركس من اول البواب لحد مدير الشركة - واصبح
سوليدووركس هو الابن السادس لداسو - بعد كاتيا وسيموليا واينوفيا وديلميا
وثري دي فايا - لكنه الابن المكروه او المحقود عليه - لانه تم ضمه للعائلة
حفاظا علي حياة كاتيا - وباعتبار داسو اصبحت المالك بدات توجه المنتجين في
اتجاهين مختلفين لضمان تسويقهما معا - كاتيا عنصر ضمان بقاءه حيا حاليا هو
شئ واحد - ان الشركات الكبري دربت الاف المهندسين علي استخدامه - يعني عشان
تحول لسوليدووركس هتصرف ملايين - بينما الشركات التي تبدا من
الصفر - تختار سوليدووركس بدون منافس - سوليدووركس
يحتل المركز الاول في الانتشار عالميا علي ما اظن - سوليدووركس ينفرد في
عالم الانتاجية - السرعة - الاختصارات - ويعتمد علي
سياسة الاستحواذ كما تم الاستحواذ عليه هو من قبل العملاق داسو - هو استحوذ
علي كوزموس سيميولاشن وعمل منه سوليدووركس سيميولاشن - استحوذ علي سيمبوي
بلاستيكس وعمل منها سوليدووركس بلاستيكس - استحوذ
علي اليك ووركس وعمل منها سوليدووركس اليكتيريكال - استحوذ علي اي مولد
وعمل منها سوليدووركس مولد - سياسة السمك الكبير بياكل السمك
الصغير - سوليدووركس بينفرد بجزئية تحريك الاسمبلي
بشكل ديناميكي - كاتيا بيحافظ علي امكانياته الانفرادية في موضوع
الارجونوميكس - وداسو مانعة السوليدووركس من هذه المساحة للعب - لانه لو
دخل فيها هيضرب منتجها الاساسي - كاتيا - وفيه
برامج مساعدة بتساعد السوليد في ده - كاتيا بتستهدف الشركات الكبيرة جدا -
يعني تبيع عشر نسخ سعر النسخة 100 الف تكسب مليون -
سوليد يبيع 100 نسخة سعر النسخة 10 الاف يكسب مليون -
المهم في النهاية المستفيد داسو - والنقاش دائر علي اشده في المقارنة
بينهما - يسمونها سياسة كل نفسك - يعني اذا كان حد هيدخل السوق وياخد منك
حصة - اذن فليكن هذا المنافس هو انت بنفسك - داسو تعرف كاتيا بانه برنامج
التصميم الافتراضي - يعني تصمم المصنع بالبشر اللي
فيه بخطوط الانتاج بكل شئ - وفيه برنامج بيساعد سوليد في تصميم المصنع -
اسمه سوليد بلانت - علي ما اظن - وداسو سيستيمز بتعرف سوليدووركس بانه
برنامج التصميم الميكانيكي - يعني ميكانيكا صافية - دماغ ميكانيكا -
وباعتبار ان كاتيا بيتباع للشركات الكبيرة - هتلاقي
ان كاتيا فيرجن 6 بيهدف اساسا علي حاجة واحدة - ازاي اربط المستخدمين
ببعض - لانه اساسا بيتباع لشركات بعينها عندها مصانع علي مستوي العالم -
وبناءا عليه فانا شايف ان السوق بنسبة 90 ف المية وما اكثر يتجه ناحية
السوليدووركس - ولو لاحظت معدل تطور سوليدووركس هتلاقيه رهيب - كل سنة فيه
جديد - في حين ان كاتيا فيرجن 6 نزل من فترة كبيرة - وما حدش نزله ولا عرف
يستخدمه - سوليدسكواد كانت عاملة فيديو نصف ساعة لتكريكه - وعاوز هارد
لوحده - يعني ده مش بتاعك انتا يا مستخدم يا فردي - ده بتاع شركة -
ومش اي شركة - شركة بحجم بوينج فما فوق - انا نزلت كاتيا
فيرجن 6 - وما عرفتش اكركه - عاوز مهندس شبكات - فعلا - لانه معمول لهذا
الغرض - فيه جملة ظريفة - يقولون لو عاوز تصمم طيارة - صمم كابينة الركاب
بكاتيا - وصمم المحرك بسوليدووركس

بمناسبة نتيجة الثانوية العامة  
يوم نتيجة تالتة  
النتيجة ظهرت الصبح الساعة 6 كده  
ماما الله يرحمها جات صحتني  
قالتلي الحق النتيجة ظهرت  
قلتلها طيب  
وكملت نوم  
طلعت هيا جابت النتيجة  
كان ايامها اللي عنده كمبيوتر ونت يبقي جاسوس  
سنة 2005  
ايام زيرو سبع سبعات  
المهم جات بعد ساعة كده وقالتلي انتا جبت كذا  
قلت الحمد لله  
وبعدين التنسيق ظهر  
ودخلت هندسة  
وبعد شهرين تلاتة كده من الكلية  
يعني علي امتحانات الترم الاول كده  
عرفت هندسة كانت واخدة من كام  
لاني ما سالتش عن التنسيق  
باختصار كنت جايب مجموع طب  
بس كنت علمي رياضة  
ايام  
تانية ثانوي بقي  
كانت ماما محجوزة في المستشفي وهتدخل عمليات
الصبح  
وانا سهران معاها  
ليلتها قالوا النتيجة هتظهر  
قضيت طول الليل في السايبر  
نحاول نخش علي موقع الوزارة  
ما فيش امل  
اقوم داخل علي مواقع للكاراتيه  
بعد ساعة احاول تاني  
ما فيش امل  
لحد ما النتيجة جبتها الساعة 6 الصبح كده  
رحت فرّحت ماما  
وبعدين هيا دخلت عمليات  
يوم نتيجة بكالوريوس بقي  
اختي قالتلي  
محمود  
انتا نجحت  
حسيت اني هخبط في السقف  
قالتلي  
بس معاك مادة  
لك ان تتخيل الشعور  
ع العموم الحمد لله  
وهيا ارزاق  
الله يكتب لكل انسان الخير ويرضيه بيه

إذا كنت تعتقد أن  
" عصفورا في اليد خير من عشرة علي الشجرة "  
فلماذا أراك تشتكي دائما انك لا تملك الا عصفورا
واحدا

السلام عليك  
ساخبرك بمعلومة تساوي الذهب  
" أي فكرة ناجحة في الاطار النظري  
يمكنها النجاح عمليا  
الفشل يكون بسبب الشخص معتنق الفكرة "

التعبير بالصور في السنّة النبويّة  
-  
باعتبارنا بتوع رسم وتصميم وبنعظّم هذه الأدوات  
وبنقول دايما إنّ الصورة بألف كلمة  
فلنتأمّل هذين الحديثين الشريفين  
-  
ملحوظة / الخطّ هو كلّ مايخطّه القلم  
وفي الحديث وصف المربّع بأنّه خطّ مربّع  
حتّي أنّنا نقول خطّ مستقيم  
أيّ انّه يوجد خطّ غير مستقيم  
ولكننا نقولها دون التفات عميق إليها  
-  
الحديث  
عن عبد الله رضي الله عنه قال: “خط النبي صلى الله عليه
وسلم خطاً مربعاً، وخط خطاً في الوسط خارجاً منه، وخط خططاً صغاراً إلى هذا الذي
في الوسط من جانبه الذي في الوسط، وقال: هذا الإنسان، وهذا أجله محيط به،
أو قد أحاط به، وهذا الذي هو خارج عمله، وهذه الخطط الصغار الأعراض، فإن
أخطأه هذا نهشه هذا، وإن أخطأه هذا نهشه هذا”  
-  
وفي حديث آخر قال جابر “كنا جلوساً عند النبي صلى الله عليه
وسلم، فخط بيده خطاً هكذا أمامه, فقال: هذا سبيلُ الله عز وجلَّ، وخط خطين عن
يمينه، وخطين عن شماله, وقال :هذه سُبل الشيطان، ثم وضع يده في الخط الأوسط,
ثم تلا هذه الآية :”وأنَّ هذا صِراطي مستقيماً فاتَّبِعوه، ولا تَتَّبعوا السُّبُلَ فَتَفرَّق
بكم عن سَبيله، ذلكم وصَّاكم به لعلكم تَتَّقون”  
-

بسم الله الرحمن الرحيم  
في هذا المقال سنتناول الفرق بين  
الزبون Customer  
والعميل Client  
-  
الفرق بين الزبون والعميل هو الاستدامة  
-  
بمعني ان الزبون يشتري منتج او خدمة  
ثم تنقطع علاقته بالبائع او مقدّم الخدمة  
مثال ذلك اذا اشتريت طعاما من مطعم علي الطريق مثلا وانت
مسافر  
-  
بينما العميل تكون هناك علاقة استدامة بينه وبين مقدّم
المنتج او الخدمة  
مثل ان تتناول الطعام في مطعمك المفضل  
هذا المطعم تعرف انت مقدمي الطعام فيه  
وهم يعرفون الوجبات التي تفضلها  
-  
مثال ان تذهب لمحاميك الخاص مثلا  
انت في هذه الحالة عميل ولست زبونا  
-  
وبالفعل هذا ما يسعي اليه المكتب المصري للتطوير
الصناعي  
تقديم علاقة مستدامة مع العملاء  
-  
وهذا من خلال المتابعة الدوريّة لمستجدّات عملائنا  
وتحديثها في قواعد بياناتنا  
-  
حتي اننا سنقدم النصح بدون طلب العميل  
اذا ظهر لنا من دراسات السوق المتعاقبة  
وجود تغيير في السوق قد يضر بالعميل  
-  
فبناءا علي علاقة المصلحة المشتركة بيننا وبين
العميل  
فاننا سنخبره - وبدون طلب منه - بمستجدات السوق  
-  
اما اذا طلب العميل دراسة مفصلة لاحقا عن هذه
المستجدات  
فان هذا سيخضع للمعاملات المالية العادية للمكتب  
-  
مع تقديم خصم اقدمية للعملاء  
بقيمة 2 % عن كل سنة تعامل بين المكتب والعميل  
وبحد اقصي 20 %  
-  
للتواصل  
م محمود مرزوق  
00201272873007  
-  
أو علي البريد الالكتروني للمكتب  
Marzoukebid@gmail.com  
-  
[<u>\#مرزوقيّات\_في\_البيزنس</u>](https://www.facebook.com/hashtag/مرزوقيّات_في_البيزنس?source=feed_text)

ما هو الماركتنج ؟

1- إنك تشوف بنت جميلة في حفلة.
تروح ليها و تقولها : أنا غني جدا.
تتجوزيني ؟ ده التسويق المباشر (direct marketing)

2- إنك تبقي في حفلة مع أصحابك و تشوف بنت جميلة. واحد من
أصحابك يروح ليها و يشاور عليك و يقول : الشاب الوسيم ده غني جدا.
ده الإعلان (Advertising)

3- إنك تروح ليها و تاخد رقمها.
تاني يوم، تكلمها تقولها : أهلا.
انا غني جداً. تتجوزيني ؟ ده
التسويق عن طريق التليفون (Telemarketing)

4- إنك تظبط الكرفتة بتاعتك، تتبادلوا النظرات، تطلبلها
مشروب علي حسابك، تفتحلها باب العربية، تجبلها شنطتها بعد ما تقع منها،
تعرض عليها تتمشوا في جولة ، و بعدين تقولها : بالمناسبة أنا غني
جداً. تتجوزيني ؟ دي العلاقات العامة (public
relations)

5- هي تمشي ناحيتك و تقولك : أنت غني جداً.
تتجوزني ؟ ده معرفة علامتك التجاربة (Brand
Recognition)

6- انت تروح ليها و تقولها : أنا غني جداً . تتجوزيني ؟
هتديلك بالقلم علي وشك. ده رأي الجمهور
(Customer Feedback)

7- إنت تروح ليها و تقولها : أنا غني جداً . تتجوزيني ؟
بعدين هي تقدمك لجوزها . ده فجوة بين العرض و الطلب (Supply and
demand gap)

8- إنك تروح ليها و قبل ما تقول أي حاجة واحد تاني ييجي
يقولها : أنا غني. تتجوزيني ؟ و هي توافق و تروح
معاه. دي منافسة بتاكل من حصتك في السوق (A
competition eating into your market share)

9- إنك تروح ليها و قبل ما تقولها أنا غني جدا.
تتجوزيني ؟ مراتك توصل. دي عوائق دخول سوق جديد
(Restrictions for entering a new market)

منقول

بمناسبة الناس اللي بتقول لازم تفشل عشان تنجح  
والفشل أوّل خطوات النجاح  
وكلام من هذا القبيل  
مبدئيّا أحبّ أقول لهم ربّنا ما يحرمكوا من الفشل  
ويا ربّ أشوفكوا دايما كده من فشل لفشل  
-  
إيه الهبل ده  
الفشل ده مسموح بيه لمّا ما يكونش فيه تجربة سابقة  
لكن مش معقول تلاقي خمسة ماشيين ورا بعض وقعوا ف
بلاعة  
أو حدّ ياخد تمانتاشر ألم علي سهوة  
-  
الفشل شئ سئّ علي فكرة - ضيفوا دي لمعلوماتكوا
يعني  
-  
اللي ممكن نقوله إنّك ممكن تكون بتحاول في حاجة
جديدة  
إنتا أوّل واحد يحاول فيها  
وأخدت كلّ الاحتياطات اللازمة عشان تنجح  
ودرست كلّ ما يشابه مشروعك أو ينمّ له بصلة  
وعرفت الأشياء التي سبّبت فشل المشاريع السابقة
لتتجنّبها  
وكان فيه أحد الأشياء التي لم تتنامي لعلمك  
رغم بحثك الشديد عن أدقّ الأشياء  
لكن فيه حاجة فلتت منّك غصب عنّك  
فسببت فشل التجربة  
-  
أيوه في الحالة دي ممكن أقول لك فشلك خطوة علي طريق
النجاح  
-  
هتقول لي وأنا هعمل كلّ ده عشان أنجح  
شكلك من كتر ما سمعت كلمة الفشل خطوة علي طريق النجاح بقيت
متقبّل تفشل  
-  
إيه السلبيّة اللي الناس عايشة فيها دي  
فشل فشل فشل  
المفروض خلاص تقريبا كلّ حاجة هتعملها اتهرست في 600 فيلم
قبل كده  
فمش معقول تكررها تاني  
وتفشل  
وبعدين اللي حواليك يشجّعوك عشان فشلت  
ده المفروض يضربوك بالجزمة إنّك إزّاي ما ذاكرتش الموضوع
كويّس قبل ما تبتدي فيه  
-  
يعني ممكن حدّ ينجح في تجربة من أوّل مرّة  
الإجابة أيوه - ممكن  
طب إيه رأيك في تجربة بحجم الوصول للمرّيخ  
الهند نجحت فيها من أوّل مرّة  
عشان ذاكروا كلّ حاجة متعلّقة بالموضوع  
لكن إحنا نقوم من النوم حالمين امبارح بحاجة  
نقوم ننفذها  
وبعدين تفشل  
نقول الفشل خطوة علي طريق النجاح

خلال طريق حضرتك لتحقيق النجاح  
هتلاحظ إنّ الطريق محتاج بذل مجهود في السير
العادي  
وفيه محطّات هتكون مغلقة تماما بالنسبة لحضرتك  
----------  
الصورة المثاليّة  
هي إنّ حضرتك هتبذل مجهود أثناء السير العادي  
ولمّا توصل لمحطّة مغلقة تماما  
هتستعين بناس أكثر منك خبرة  
هيساعدوك في تخطّي المحطّة دي  
فقط هيقولولك علي طريقة تخطّيها  
وحضرتك هتبذل مجهود لتخطّيها  
----------  
الصورة المتوقّعة  
إنّ حضرتك هتلاقي ناس أكثر منك خبرة  
هيقفوا بسيّاراتهم المرسيدس في بداية الطريق  
يفتحوا لك الباب الخلفي  
ويدعونك لاستقلال السيّارة  
ثمّ يقودوا لك السيّارة علي الطريق  
ليصلوا بك إلي نهايته  
بينما تستمتع أنت بمساج الأحجار الساخنة  
المتوفّر في سيّارات المرسيدس  
---------  
الصورة الواقعيّة  
أنّك ستبذل جهدا عاديّا أثناء السير العادي  
وعندما تصل لمحطّة مغلقة  
لن تجد من يساعدك  
فتضطرّ لبذل جهودا مضاعفة لتخطّيها  
---------  
بالتوفيق للجميع

كتب  
Muhammad Refaey  
--------------------------------------------  
يا بني آدم إتعلم تكون تِرس قبل ما تكون الموتور! هنعلم
فيكوا لحد إمتى؟ وبعدين هو كل واحد هيبقى CEO
و Co founder أومال مين اللى
هيشتغل؟ على رأي توفيق الدقن "لما كل الناس هتبقى فتوات أومال مين اللى
هيتضرب؟"  
-------------  
وبعدين مش كل واحد عمله Page ع
الفيسبوك ولا أكونت على تويتر بإسم "دِعبس لخطوط الموضة والأزياء" مثلا يبقى
إسمه إنطربرنور! مش كده! ده حتى قالوها زمان "ولا كل من ركب الجمل جمّال ولا
كل من ركب الخيل خيّال" وكمان "مش كل قط يتقاله يا مشمش"  
------------------  
عن ريادة الأعمال - النسخة المصرية نتحدث يا
سادة...  
إستقيموا يرحمكم الله وماتظلموش نفسكوا بنفسكوا  
------------------  
مشيها\_ترس\_واتعلم تعالى على نفسك ف الأول يعنى
..  
عشان خاطري؟  
طب يارب أبوك يحج؟  
طب يارب أمك تبطل تقولك خد كيس الزبالة وانت
نازل؟  
طب يارب إخواتك يبرشتوا على حاجتك؟  
أدعيلك بإيه وتتعظ؟!  
--------------  
وكتبت  
---------------  
قلتها مليون مرة  
اتعلم في مال غيرك  
مش كله هيبقي رئيس مجلس إدارة نفسه  
المريسة حلوة ما فيش كلام  
بس في الآخر هتتمريس علي مين يعني  
هتأجّر ناس تتمريس عليهم  
اتعلموا ربّنا يهديكوا  
ولأن تكون عضوا في جماعة الأسود  
خير من أن تكون رئيسا لجماعة الضباع  
أنا بقالي ييجي سنة بدوّر بسّ علي ايه المنتج اللي ممكن اعمل
شركة عشان انتجه واعرف ابيعه  
ومين اللي ممكن يشتغل معايا لو عملت الشركة دي  
مش مجرد ما عملت مشروع تخرج عاوز تعمل شركة بعد
الكلية  
لا والادهي انك تلاقيهم في الكلية وعاملين شركة  
حاجة تخلي الاقرع يشد ف شعره

فيه ناس كتير بتتناصح في الاسئلة  
يقول لي مشروع كذا محتاج ايه  
اقول له محتاج دراسة  
-  
يقول لي لا يعني محتاج ماكينات ايه  
يا فندم لازم دراسة  
-  
هوا انتا فاكر عشان اسمه مشروع نسيج  
تقوم تروح تجيب مكن نسيج  
اي مكن نسيج يقابلك يعني  
ما فيه مكن نسيج شكاير دائري  
اجيبلك ؟!  
-  
مشروع بلاستيك تقوم تجيب مكن حقن بلاستيك  
علي طول كده  
من غير ما تعرف قدرة المكنة ولا مواصفاتها ولا اي
حاجة  
-  
طب اجيب جديد ولا مستعمل  
يا فندم لازم دراسة - ما اقدرش اقول لك كده شفوي  
لا وايه - في التليفون كمان  
-  
انتا ممكن تكون محتاج مكنة بنص مليون  
تقوم جايب مكنة بمليون  
كده انتا دفنت نص مليون جنيه بالحيا  
-  
وممكن تكون محتاج مكنة بمليون  
تروح تجيب مكنة بنص مليون  
صدقني هتعمل لها صيانة اكتر ما هتشغلها  
-  
الموضوع مش بالعافية ولا بالدراع  
العجيب انه فاكر اني بحاول اخبي عليه او اخدعه  
-  
ع العموم انا عامل حساب كده من زمان وفاهم العقليّة
دي  
بس ما بقدرش من فترة للتانية اتنرفز بردو  
-  
ربّنا يهدي الجميع

الوصايا العشر لستيفن كوفي

1- الناس غير منطقيين و لا تهمهم إلا مصلحتهم ، أحِبهم على
أية حال  
2 - إذا فعلت الخير سيتهمك الناس بأن لك دوافع أنانية خفية
، افعل الخير على أية حال  
3- إذا حققت النجاح سوف تكسب أصدقاء مزيفين و أعداء حقيقين
، انجح على أية حال  
4 - الخير الذي تفعله اليوم سوف ينسى غداً ، افعل الخير على
أية حال  
5 - إن الصدق و الصراحة يجعلانك عرضة للانتقاد ،كن صادقاً
وصريحاً على أية حال  
6 - إن أعظم الرجال و النساء الذي يحملون أعظم الأفكار
يمكن أن يوقفهم أصغر  
الرجال و النساء الذي يملكون أصغر العقول ، احمل أفكاراً
عظيمة على أية حال

7- الناس يحبون المستضعفين لكنهم يتبعون المستكبرين ، جاهد
من أجل المستضعفين  
على أية حال  
8 - ما تنفق سنوات في بنائه قد ينهار بين عشية و ضحاها ،
ابنِ على أية حال

9 - الناس في أمس الحاجة الى المساعدة لكنهم قد يهاجمونك
إذا ساعدتهم ،ساعدهم  
على أية حال

10- إذا أعطيت العالم أفضل ما لديك سيرد عليك البعض
بالإساءة ، أعط العالم أفضل  
ما لديك على أية حال

فيه ناس لمّا تقدّم لها طبق مليان فاكهة  
يمسك في النوع اللي ما بيحبّوش  
ويقول لك ما بحبّش ده  
-------  
دول الناس اللي لمّا تشرح لها حاجة تفيدها  
تقول لك  
بسّ أنا ما باحتاجش المعلومة دي كتير  
------  
دي مشكلة ذوق  
----------  
ودول اللي لو خلعت عينك وعطيتها لهم  
هيقولوا لك  
ما بحبّش العيون العسليّة  
-----  
وفيه ناس  
لمّا تطلّع من جيبك ألف جنيه تبرّع لمشروع  
تقوم تحطّ عليه ربع جنيه  
وتقول لك عشان نتشارك الثواب  
---------  
دي الناس اللي تشرح لها موضوع مفصّل  
يقوم يضيف معلومة إنّ مثلا  
الماء يغلي عند 100 درجة مئويّة  
--------  
دي مشكلة حبّ ظهور  
---------  
ده مش فاهم هوّا دافع فلوس عشان يتعلّم  
ولا دافعها عشان يعلّم المدرّب  
الناس الكبار علّمونا إزّاي نشتري  
اشتري - استفيد  
---------  
وفيه ناس في أوّل الطريق  
بتشرح لها حاجة  
تقوم تقول لك  
بسّ أنا من خلال خبرتي  
شايف إنّ الموضوع ما بيمشيش كده  
---------  
دي مشكلة عناد وجدال من أجل الجدال  
---------  
التدريب عرّفنا شخصيّات كتير  
7 سنين مدرّب كاراتيه  
و 4 سنين مدرّب سوليدووركس  
---------  
الصورة المرفقة مع البوست  
توضّح كيف كنت أقف أمام مدرّبي  
وتمّ التقاطها بدون علم منّي  
وأعتزّ بها كثيرا

حضرتك هتذاكر 60 مادّة في الكليّة  
هتنجح فيهم إن شاء الله  
هتبقي مهندس  
-  
قدّامك شويّة حاجات  
-  
ممكن تبقي موظّف  
يعني جرنان وفطار وسودوكو وكلمات متقاطعة  
وحاجات تانية بلاش نتكلّم عنها  
-  
ممكن تبقي مشرف  
مهندس إنتاج - مهندس موقع - مهندس صيانة  
ما فيش مشكلة تاخد سنة أو سنتين كده  
-  
ممكن تبقي مهندس عادي  
شغّال في مؤسّسة شغّالة صحّ  
بسّ إنتا جزء منها - ما بتضيفش حاجة يعني  
-  
ممكن تبقي مدير  
مدير بسّ - مش مدير مهندس  
-  
ممكن تبقي تاجر  
-  
ممكن تبقي بتاع مبيعات  
-  
بسّ أفضل حاجة ممكن تحصل لك  
إنّك تذاكر اللي بيحصل قدّامك  
وتذاكر اللي بيحصل برّه  
-  
وتحاول تفهم الإبداع بيحصل إزّاي  
وتبقي مصمّم  
-  
يعني بتعمل حاجة جديدة  
بتضيف حاجة للهندسة  
تبقي مصمّم كده  
-  
أرقي درجات الهندسة  
نسأل الله هذه الدرجة

عايز تنجح فى شغلك .. طاب إسمع :  
١-حاول و انت بتشتغل تسيب بصمة فى
مكانك لان ده اللى هيميزك عن غيرك و هيعملك اسم فى السوق.  
٢-متخسرش حد فى الشغل، علشان تحقق
هدفك لازم هتحتاج مساعدة ناس تانية و من مصلحتك تبقى شغال فى جو صحى مش
نفسنة و خناقات  
٣-اوعى تعتمد فى شغلك ان بابا او
ماما او طنط كاميليا اصحاب ناس مهمين فى الشغل، لان الناس المهمة ديه لما
تمشى هتتشاط وراهم  
٤-اختار معركتك choose ur
battle يعنى مش لازم تدخل فى صراعات على حاجات مش مؤثرة
وفر مجهودك لحاجة تستأهل  
٥-قبل ما تحكم على مشكلة، اسمع كل
الأطراف علشان السماع من طرف واحد هيؤدى لحكم خاطئ  
٦-لما تروح شغل جديد متروحش علشان
مديرك القديم راح، انت بتختار مؤسسة مش خارج تتغدى  
٧-متقلقش من موضوع العقود المحددة
لأنك لو كويس و شغال تمام محدش هيفرط فيك و لو واقع فى الشغل ممكن تمشى حتى
لو عقدك مفتوح  
٨-لازم تتعود تتعامل مع عيوب مديرك
لان محدش بيختار مديره  
٩-قبل ما تنتقد قرار إدارة او مدير
لازم تعرف الظروف و الملابسات و اللى غالبا مش بتكون واضحة لينا  
١٠-طور من نفسك و متستناش حد بعملك
خطة، اشتغل على نفسك لنفسك  
١١-لو انت مسئول عن ناس راعى ربنا
فى حقوقهم علشان هتتحاسب عليهم قدام ربنا  
١٢-متشيلش نفسك مسئولية اكثر من
مسئوليتك، يعنى لو عندك وجهة نظر فى موضوع اعرضها و لو لم تنفذ خلاص انت
عملت اللى عليك  
١٣-سياسة اربط الحمار مطرح ما صاحب
الحمار عايز ساعات بتبقى ناجحة جداً  
١٤- خلى الناس تفتكرك بعد ما تمشى
او تموت بذكرى كويسة  
١٥- اى مكان فيه مزايا و عيوب
يعنى package تأخذها كاملة علشان انت مش فى كارفور
علشان تختار  
١٦- اعمل توازن بين شغلك و أسرتك و
صحتك، لو وقعت محدش هينفعك  
١٧-متبخلش على حد بمعلومة و علم
اللى تحتك نجاحه من نجاحك  
١٨-فى السماء رزقكم و ما توعدون ،
الترقية و الزيادة و الحوافز مش فى أيد بشر دول أسباب مش اكثر  
١٩-اخر حاجة دوام الحال من المحال،
هيعدى عليك ايام حلوة و ايام وحشة فلا تفرح اوى و لا تزعل اوى

[<u>\#Ahmed\_Farrag</u>](https://www.facebook.com/hashtag/ahmed_farrag?source=feed_text)

بعض نصائح جاكسون براون لابنه :

1- ابتعد عن التدخين  
2- اختر زوجتك بعناية لانها مسئولة عن ٩٠٪ من سعادتك
أوتعاستك .  
3- لا تشتري الأدوات الرخيصه  
4- تقبل أطفالك كما هم وليس كما تريدهم انت  
5- لا تضيع الوقت في الرد على منتقديك  
6- لا تثق في اي سياسي  
7- لا تترك عملك قبل ان تؤمن غيره  
8- عندما تستعير سيارة صديق املأ الوقود قبل
اعادتها  
9- لا تدع الهاتف يقطع اللحظات الجميله من حياتك إنما وجد
لراحتك لا لراحة المتصل  
10-لا تدفع لأحد اجره قبل ان يتم عمله  
11- لا تناقش امورك الماديه مع من يملك اكثر بكثير عنك او
اقل بكثير عنك  
12-احذر قبل اقراضك المال لأصدقائك فقد تخسر
الاثنين  
13-لا تسأل عن قيمة الراتب الشهري لمحدثك  
14-عندما تريد شراء منزل تذكر ٣ أشياء هامه : الموقع
الموقع الموقع  
15- عندما تجد الوظيفة الملائمه لطموحك وأحلامك اقبل بها
مهما كان الراتب فأن قمت بما يجب يأتي الراتب الذي تريد لاحقاً  
16-لا تثق بذاكرتك ، اكتب كل شئ على الورق  
17- ليكن عقابك ملائماً للفعل الذي اقترفه أطفالك  
18- لا تقرض المال الا لمن تثق انه سوف يعيده دون ان
تطالبه به  
19-الجميع يحب المدح فلا تبخل به على احد  
20- تذكر ان السعر المناسب ليس ماهو مكتوب على السلعه بل
ما هو مناسب لميزانيتك  
21- لا تتغاضى عن اي سلوك خاطئ من أطفالك فهم
مسئوليتك  
22- في الخلافات ، تذكر ما ان تفقد أخلاقك في التحدث
والنقاش فقد فقدت حقوقك  
23- انشر علمك ، وعلم الناس من حولك .. فهذه الطريقة
الوحيدة للخلود  
24- لا تفصح عن معلوماتك الشخصيه والمالية الا اذا كان من
الضروره القيام بذلك  
25- عندما تسمع مدحاً لصديق تعرفه ، اخبره بذلك  
26- لا تتأخر في نومك ان كنت تحرص على يومك  
27- لكي تحرج شخصاً اساء لك قم بعمل جيد مع اطفاله  
28- تزوج مِن مَن هو في مستواك الاقتصادي والاجتماعي او اقل
بقليل  
29- اذا استعرت شيأ أكثر من مرتين فقم بشرائه  
30- قف عندما يدخل شخصا اكبر منك الغرفة التي انت
فيها  
31- عندما يصمت الجميع خجلاً قم وعبر عن رأيك  
32- امشي يومياً نصف ساعه  
33- لتكن ساعتك مبكرة خمس دقائق عن الوقت الحقيقي  
34-كن طبيعياً وابتعد عن التصنع  
35- دع عنك النقاش في تفاهة الامور  
36- اترك أثراً طيباً أينما حللت ...

فيه تلات نغمات للصوت  
نغمة الطلب والنغمة العاديّة ونغمة الأمر  
-  
عشان تحسّ بالموضوع ده  
-  
تخيّل بنت بتتحايل علي باباها نروح المصيف الشهر
ده  
عشان خاطري يا بابا - انا عاوزة اروح المصيف الشهر
ده  
لا يا بنتي الشهر الجاي  
لا الشهر ده - عشان خاطري  
-  
دي نغمة طلب  
بتبقي رفيعة وجاية من تحت لفوق  
-  
فيه نغمة الأمر  
تخيل مدير الشركة نزل من عربيته  
وبيعطي المفتاح للسايس  
وبيقول له  
طوّق العربية كويس عشان خارج تاني  
-  
دخل المكتب قال للسكرتيرة  
اطلبيلي قهوة وهاتي البوسطة  
-  
بتبقي نغمة صوته عريضة وواطية  
وتحس انها جاية من فوق لتحت  
-  
فيه النغمة التالتة العادية  
زي ما دكتور الجامعة بيتكلّم مثلا في محاضرة  
-  
في البيزنس بقي  
-  
اجتنب النغمة الاولي  
ما ينفعش تتكلّم مثلا مع عميل وتقول له  
عشان خاطري يا فندم عاوزين الطلبيّة توصل النهارده  
-  
او تقول لموظّف عندك - متاخر ليه يا هندسة  
قلقتنا عليك - ما تعملش كده تاني يا نوتي  
-  
يتفضل نغمتين  
العادية والآمرة  
-  
استخدم النغمة الامرة - اللي هيا صوت واطي وعريض  
في الكلام القصير  
-  
يعني تقول للموظف بتاعك  
ابعت الايميل ده  
او اتصل بشركة كذا شوف اخروا الطلبية ليه  
-  
او تتكلم مع عميل تقول له  
انا بعت لك ايميل النهارده  
اقرأه ومنتظرين ردّكم في اقرب وقت  
-  
في النقاشات الطويلة اتكلم عادي - بالنغمة
العاديّة  
في اجتماعات مثلا  
-  
بالمناسبة  
النغمة الامرة دي بتيجي لوحدها - مع النضج يعني  
-  
تخيل كده امين شرطة  
وظابط شرطة  
ولواء شرطة  
-  
تخيل ان كل واحد منهم وقفك لوحده في الطريق  
وقال لك اركن علي جنب وافتح الشنطة  
كل واحد هيقولها بنغمة مختلفة  
-  
ركز في نغمة لواء الشرطة  
هتلاقيه اهدي واحد - بس انتا مش هترد عليه اساسا  
هتلاقي نفسك بتركن علي جنب وتفتح الشنطة  
يخرب بيت الكاريزما  
-  
[<u>\#مرزوقيّات\_في\_البيزنس</u>](https://www.facebook.com/hashtag/مرزوقيّات_في_البيزنس?source=feed_text)
