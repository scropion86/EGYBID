---
layout: post
title: "الاحتياطيّ النظاميّ"
date:   2024-04-10T00:00:01+03:00
author: "Mahmoud Marzouk"
category: "إدارة الشركات"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXaYj2dxQ_yNSa9d2iq3k0RPbsx5FyIPT5es_eEIL-Oz3lWoXXc84BcQB-2IYe9jaknzz1_ukT1Y1Yt0jaSbhHQp6Tjn4VrVHxAd3J_vSEM1gOW-IUyzF6PW7IPq4XgXOZm6lAiPq6o5IdanuT8F7e8VAXrWK3lv100joYuJ2H21E8zC-853GNNkB77GdXRa3c&__tn__=*NK-R)

\-

اهتمّ بالاحتياطيّ النظاميّ

\-

يعني إيه الاحتياطيّ النظاميّ ؟!

شوف حضرتك

فيه حاجة اسمها الاحتياطيّ النقديّ

ودول عبارة عن 10 أو 20 ألف جنيه موجودين في خزنة الشركة
دايما

وبيكونوا تحت تصرّف مدير الشركة للحاجات الطارئة

يعني عربيّة احتاجت صيانة

ماكينة احتاجت قطعة غيار

حاجات زيّ كده

دا الاحتياطيّ النقديّ

\-

لكن فيه حاجة اسمها ( الاحتياطيّ النظاميّ )

\-

الاحتياطيّ النظاميّ هو مبلغ من 10 إلى 20 % من رأس مال
الشركة ككلّ

بيتمّ تجنيبهم لشراء الأصول الاستثماريّة في الشركة

ويتمّ استعاضتهم خلال من 6 شهور لسنة

\-

يعني إيه الكلام دا واحدة واحدة

\-

هنفترض إنّ عندنا شركة رأس مالها 5 مليون جنيه

فمطلوب من صاحب الشركة دي يكون مجنّب من نصف مليون جنيه
لمليون جنيه على جنب ما بيقرّبش منهم

\-

طيّب دول يستخدموا في إيه ؟

يستخدموا لشراء الأصول

يعني مثلا محتاجين نشتري عربيّة نقل للشركة قيمتها 300 ألف
جنيه

محتاجين نشتري ماكينة قيمتها 800 ألف جنيه

محتاجين اسطمبة قيمتها 200 ألف جنيه

\-

وبيتمّ استعاضتهم خلال من 6 شهور لسنة

يعني بفرض جبنا الماكينة أمّ 800 ألف جنيه

يبقى الاحتياطيّ النظاميّ نزل من مليون ل 200 ألف
جنيه

يبقى كلّ شهر نجنّب 100 ألف جنيه من أرباح الشركة لحدّ ما
نرجّع مبلغ الاحتياطيّ النظاميّ لمليون جنيه تاني

\-

الغلطة اللي بتحصل هنا ( باعتبار إنّ الغلطة ما كانتش هي
إنّنا أساسا ما عملناش احتياطيّ نظاميّ ) فالغلطة اللي بتحصل هنا هي إنّنا
نستهلك الاحتياطيّ النظاميّ لمرّة - وبعدين ما نستعيضوش تاني

\-

فتيجي المرّة التانية اللي تحتاج فيها الاحتياطيّ النظاميّ -
فما تلاقيش حاجة تنقذك

\-

بتبقى عامل زي اللي حصلت عنده حريقة - ففضى عليها الطفاية
وأنقذ الموقف - لكن نسي يملى الطفاية تاني !!!

\-

الاحتياطي النظامي أساسي في أي مشروع

هوا دهب مراتك اللي مخليك متطمن دايما

لو حصلت ظروف وباعته ليك - رجعهولها تاني - لمصلحتك قبل ما
يكون لمصلحتها

\-

أذكر إنّ أحد أصحاب المصانع ذات مرّة أرسل لي صورة عقد معروض
عليه مع مؤسّسة كبيرة

وواقف على التوقيع

وكان طالب حد يدخل معاه بالتمويل

لإنه هيكون محتاج يشتري خامات لبداية تصنيع الطلبيّة دي
برقم ما - تقريبا كان نصف مليون جنيه

وما فيش سيولة للخامات

فالعقد هيضيع منّه عشان ما فيش سيولة

\-

لو كانت السيولة معاه - هيمضي العقد دلوقتي - بكره يشتري
الخامات ب 500 ألف - خلال أسبوع هيبيعها ب 600 ألف مثلا

وهيفضل كده لمدة ٣ شهور تقريبا يكسب كل أسبوع ١٠٠
ألف

لكن همّا فين أوّل 500 ألف ؟!!!

\-

طبعا شراء الخامات ما يعتبرش أصول استثماريّة - ولكن هي
بنفس الفكرة

\-

فالتزم دائما بتجنيب من 10 ل 20 % من رأس مال شركتك
كاحتياطيّ نظاميّ
