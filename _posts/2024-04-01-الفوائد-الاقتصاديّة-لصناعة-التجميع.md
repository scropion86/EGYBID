---
layout: post
title: "الفوائد الاقتصاديّة لصناعة التجميع"
date:   2024-04-10T00:00:01+03:00
author: "Mahmoud Marzouk"
category: "مفاهيم مهمّة في البيزنس"
tag: "مفاهيم مهمّة في البيزنس"
---


لما انتا كمصنع محتاج الدولار عشان تستورد مستلزمات
إنتاجك

يبقى يا فرحتي ؟!

أنا استفدت إيه ؟!

ما كنت استوردت المنتج التام بنفس الدولار !!

.

لأ طبعا

حضرتك استفدت فوائد كتيرة جدا

.

الفائدة الأولى /

.

المنتج التام أبو ١٠ دولار

مكون من شوية مكونات ب ٥ دولار . وشوية مكونات تانيين ب ٥
دولار

أنا لما هاستورد شوية المكونات اللي مش موجودين في بلدي .
يبقى خدت منك ٥ دولار فقط . مش ١٠

.

الفائدة الثانية /

.

إني اشتريت باقي المكونات من السوق المحلي . فشغلت مصانع
السوق المحلي . صرفت ٥ دولار في السوق المحلي . فحركت السوق . وشغلت مصانع
تانية ورايا

.

الفائدة الثالثة /

.

شوية المكونات اللي قيمتهم ٥ دولار وهما متجمعين . هتبقى
قيمتهم ٤ دولار وهما مفككين . فأنا عاوز منك ٤ دولار فقط . مش ٥

.

شوية المكونات اللي قيمتهم ٤ دولار دول بقى . المفروض لما
اتجمعوا . فيه دولار منهم اتصرف أجور عمالة برا

يعني هما ب ٣ أصلا

فأنا هاشتريهم ب ٣ . وال ١ دولار أجر التجميع ده هادفعه
لعامل مصري هنا

.

فأنا عاوز منك ٣ دولار فقط . مش ١٠

.

الفائدة الرابعة /

.

شحن المكونات مفككة لمصر . أرخص من شحن المنتجات التامة
مجمعة

.

يعني لو عندك ١٠ كونتينرات ثلاجات مثلا هيتشحنوا لمصر
مجمعين . وانتا قررت تستورد نصف المكونات مفككة . هل هتحتاج ٥ كونتينرات
؟!

لأ طبعا . ممكن تحتاج كونتينر واحد أو اتنين

لإن المكونات مفككة بتاخد مساحة أقل

.

فال ٣ دولار ثمن المكونات . اخصم منهم دولار توفير في
الشحن

بقت المكونات ب ٢ دولار حضرتك !!

فأنا عاوز منك ٢ دولار فقط . مش ١٠ !!

.

الفائدة الخامسة /

.

الجمارك على المكونات صفر

يعني ال ١٠ دولار كنت هادفع عليهم ٢ دولار جمارك

يبقى المنتج اتكلف عليا ١٢

فهبيعه للمستهلك ب ١٤ أو ١٥

.

لكن لما اشتريت المكونات مفككة ب ٢ دولار . فأنا ما دفعتش
جمارك . فأبو ٢ دخل ب ٢

وصرفت ٥ في السوق المحلي . يبقى المنتج اتكلف عليا
٧

فهبيعه للمستهلك ب ٨ أو ٩

.

ففي النهاية المستهلك المحلي استفاد . لإن المنتج هيكون
أرخص . هينزل من ١٤ أو ١٥ . ل ٨ أو ٩

غصب عني هرخص عشان المنافسة . مش عشان انا طيب يعني . لكن
في النهاية المستهلك مستفيد

.

دا غير إن ال ٥ اللي اتصرفوا في السوق المحلي فادوا
المستهلك من ناحية تانية . لإنهم حركوا السوق المحلي اللي شغال فيه
المستهلك ده نفسه

.

وفادوني !! لإني رفعت القدرة الشرائية للمستهلك ده .
فهييجي يشتري مني تاني . جمعية ودايرة يا با

.

دا غير دولار اتدفع أجور عمال التجميع هنا

فأنا صرفت في السوق المحلي ٦

.

لكن لو هاستورد المنتج التام ب ١٠ . هاصرف في السوق المحلي
صفر حضرتك !!

.

الفائدة السادسة /

.

أنا لما استورد المكونات مفككة . فده أقرب ليا لتصنيعها .
لإني بكون شايفها صغيرة قدامي

.

لكن لما أستورد المنتج تام . بكون شايفه كبير . فيكون
هايبه . فصعب أفكر في تصنيعه

.

دا غير إن مستورد المكونات مصنع . فبيفكر في
التصنيع

لكن مستورد المنتج التام تاجر

.

وخليني يا سيدي ما صنعتش المكونات دي بنفسي . ما هييجي
مصنع تاني يعرف إن انا باستوردها . وغيري وغيري بيستوردوها . فهيصنعها لنا
كلنا

.

كده ال ٢ دولار اللي كنت عاوزهم منك بقوا دولار
واحد

وال ٦ دولار اللي اتصرفوا في السوق المحلي بقوا ٧

.

الفائدة السابعة /

.

إنتا لما استوردت المكونات مفككة وجمعتها . ارتقيت بالشعب
. خليتهم شغالين في التصنيع

.

فحتى لو هيجيبوا المكونات مفككة ب ١٠ دولار ويجمعوها .
أحسن ما يجيبوا منتج تام . وتظل أياديهم وعقولهم معطلة

.

وتقول لي استفدت إيه ؟!!

وتقول لي التجميع مش عاجبك !!!!
