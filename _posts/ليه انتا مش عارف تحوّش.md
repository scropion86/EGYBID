---
layout: post
title: "ليه انتا مش عارف تحوّش.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
ليه انتا مش عارف تحوش ؟!

.

مبدءيا . الكلام لأصحاب العمل الحر أو البيزنس . وليس
للموظفين

.

لكن . لو حضرتك موظف . إقرأه بردو . عشان لما تبقى عمل حر
أو عندك بيزنس . هتقعد سنين مش عارف تحوش . وهتبقى هتتجنن لإنك مش عارف ليه
انتا مش عارف تحوش

.

رغم إنك بتكسب فلوس نظريا المفروض إنك تعرف تحوش منها . بل
تعرف تحوش معظمها . لكن بردو هتبقى مش عارف تحوش حاجة . لحد ما هتكسر هذه
الدائرة الجهنمية إن شاء الله

.

قبل ما نشرح الأسباب ونطرح الحلول

خلينا الأول نسأل

هل التحويش مهم أصلا للي شغال في العمل الحر أو عنده بيزنس
؟!

.

والإجابة . أيوه طبعا

.

العمل الحر عقيم . مهما تشتغل عمل حر . عمرك ما هتعمل
فلوس

وده يرجع لسبب بسيط جدا . ألا وهو . إن الدخل في العمل
الحر ليس دخلا سلبيا

.

يعني إيه ؟!

يعني دخل العمل الحر معتمد على شخصك . على مهارتك

ودي حاجات لا يمكن مضاعفتها

عشان تعمل فلوس . هتحتاج تعمل بيزنس يدر عليك دخل سلبي .
يعني دخل غير مرتبط بشخصك

.

وعشان تعمل البيزنس ده . إنتا محتاج فلوس

طيب وهتجيب الفلوس منين ؟!

من الإدخار طبعا

.

طيب والشراكة

طاب والتمويل

أنا قرات عنهم في كتب البيزنس

.

للأسف الحاجات دي خارج مبادئي .اشتغل من فلوسك فقط في
بداية حياتك . بدل ما تلبس في مقلب من مقالب الشراكة أو التمويل يقصف
مستقبلك

لما تبقى تكبر وعاوز تكبر قوي . نبقى نتكلم في موضوع
الشراكات والتمويل

.

طيب دي أهمية الادخار لصاحب العمل الحر

طاب واللي عنده بيزنس أصلا . محتاج يدخر ليه ؟!

عشان يكبر البيزنس بتاعه

وتكبير البيزنس ده محتاج راس مال زي إنشائه بالظبط

.

نرجع لأسباب عدم القدرة على الإدخار

وهما في رأيي تلاتة . الثالثة ستبهرك

.

السبب الأول /

.

[<u>\#الاستهلاك_بأثر_مستقبلي</u>](https://www.facebook.com/hashtag/%D8%A7%D9%84%D8%A7%D8%B3%D8%AA%D9%87%D9%84%D8%A7%D9%83_%D8%A8%D8%A3%D8%AB%D8%B1_%D9%85%D8%B3%D8%AA%D9%82%D8%A8%D9%84%D9%8A?__eep__=6&__cft__%5b0%5d=AZWqFUEoLGCZJYz_QFBPHq2ardcWOa4qbpqUjJPvkC7RH4OzxHkwLfqP_IDOc-mV8fp6mK7nKMuydUsiYhpmcVxAJ2qfUd9WUYkROatzqrG55W_yqjq6fOC6ZPz_idvwlVXQ9f9MUetLdZYokZZYOfp-mThaJvjohX5J3vYKvU6X5qVAvqEEIT2n9QvgQn8y-sRQRFBGL924l2fuFInMOHgU&__tn__=*NK-R)

.

يعني بتشتري دلوقتي حاجات آجل . وتبقى تدفع تمنها لما تيجي
فلوس

.

فكل ما تمسك مبلغ . لسه هتقول هيييييه . تفتكر إن عليك ألف
جنيه لشركة كذا وألفين للميكانيكي و ٣ آلاف للي مش عارف إيه

وقسط عربية وقسط شقة و و و

.

فتدفعهم

فتلاقي الفلوس اتبخرت

بس ع الأقل انتا ارتحت من الديون

.

يبقى إيه

يبقى كفانا تكرارا لأخطائنا القديمة . ولنخطأ أخطاءا
جديدة

.

فتقوم رايح شاري حاجات تانية بنفس الطريقة

وهكذا دواليك

.

والحل لهذه المشكلة هو عدم شراء إلا ما تملك ثمنه

و الاستغناء عن كل ما لا تملك ثمنه

.

مع الحل ده مهم جدا إنك تتخلص من صفة الملل من
المقتنيات

عندك موبايل . شغال . يبقى ما تغيروش لحد ما يبوظ

.

عندك عربية . شغالة . يبقى ما تفكرش تشتري عربية جديدة قبل
ما يكون تمنها جاي لك من بيزنس جديد هتعمله بتمن العربية دي

.

سيدنا عمرو بن العاص رضي الله عنه قال لا أمل داري ما
وسعتني . ولا أمل ثوبي ما سترني . ولا أمل زوجتي ما أطاعتني . إن الملال من
سيء الاخلاق

.

السبب الثاني /

.

[<u>\#قانون_باركنسون</u>](https://www.facebook.com/hashtag/%D9%82%D8%A7%D9%86%D9%88%D9%86_%D8%A8%D8%A7%D8%B1%D9%83%D9%86%D8%B3%D9%88%D9%86?__eep__=6&__cft__%5b0%5d=AZWqFUEoLGCZJYz_QFBPHq2ardcWOa4qbpqUjJPvkC7RH4OzxHkwLfqP_IDOc-mV8fp6mK7nKMuydUsiYhpmcVxAJ2qfUd9WUYkROatzqrG55W_yqjq6fOC6ZPz_idvwlVXQ9f9MUetLdZYokZZYOfp-mThaJvjohX5J3vYKvU6X5qVAvqEEIT2n9QvgQn8y-sRQRFBGL924l2fuFInMOHgU&__tn__=*NK-R)

.

قانون باركنسون بيقول

تتمدد الأشياء لتملأ الإناء

.

تخيل إن عندك غاز مضغوط في قارورة حجمها ١٠ مل مثلا

نقلت الغاز ده لقارورة ١٠٠ مل . الغاز هيتمدد ليملأ
القارورة التانية

طيب نقلت الغاز ده لقارورة حجمها لتر . نفس الكلام

.

الغاز هو احتياجاتك

والقارورة هي دخلك !!

.

ف . كل ما دخلك بيزيد . احتياجاتك بتزيد

.

كنت بتكسب ١٠ آلاف جنيه في الشهر . احتياجات بيتك كانت ١٠
آلاف جنيه في الشهر

طيب . بقيت بتكسب ٥٠ ألف جنيه في الشهر

هتلاقي احتياجاتك بقت ٥٠ ألف جنيه في الشهر

.

بردو ؟!

ايوه بردو

.

ولو دخلك بقى مليون جنيه . هتصرفه كله

باركنسون بيقول كده

.

طب والحل ؟!

الحل إنك تحط رقم ثابت لمصاريف بيتك بغض النظر عن إنتا
كسبت كام الشهر ده ولا الشهر اللي بعده

وتحافظ على مستواك الاجتماعي ثابت رغم ارتفاع مستواك
المادي

.

يعني مش كل ما تكسب أكتر . تتفشخر أكتر . فتلبس أحسن
وتتفسح أكتر وتجيب آيفون وتغير العربية وتنقل في كومباوند و و و

حافظ على مستواك الاجتماعي

وثبت مصروف البيت

.

السبب الثالث ( اللي هيبهرك ) /

.

[<u>\#عقلك_الباطن</u>](https://www.facebook.com/hashtag/%D8%B9%D9%82%D9%84%D9%83_%D8%A7%D9%84%D8%A8%D8%A7%D8%B7%D9%86?__eep__=6&__cft__%5b0%5d=AZWqFUEoLGCZJYz_QFBPHq2ardcWOa4qbpqUjJPvkC7RH4OzxHkwLfqP_IDOc-mV8fp6mK7nKMuydUsiYhpmcVxAJ2qfUd9WUYkROatzqrG55W_yqjq6fOC6ZPz_idvwlVXQ9f9MUetLdZYokZZYOfp-mThaJvjohX5J3vYKvU6X5qVAvqEEIT2n9QvgQn8y-sRQRFBGL924l2fuFInMOHgU&__tn__=*NK-R)

.

عقلك الباطن عارف إنك لما تحوش . هتعمل بيزنس . أو هتكبر
البيزنس بتاعك . فهتتعب

عقلك الباطن دوره إنه ما يخليكاش تتعب . حتى لو هيخليك
تخسر . عادي

.

عقلك الباطن هيخليك تفرقع الفلوس أول بأول بدل ما
تحوشها

فما تعملش بيزنس

فترتاح

فيبقى هوا نجح في مهمته

.

طب والحل ؟!

الحل إنك تدخر قبل ما تصرف . مش العكس

.

يعني

بيتي بيصرف في الشهر ١٠ آلاف جنيه

وأنا كسبت الشهر ده ٥٠ ألف مثلا

.

فأقول . هاصرف ١٠ آلاف على البيت . وأحوش الباقي

هتنزل تجيب احتياجاتك . هتلاقي نفسك صرفت ال ٥٠ ألف
!!

.

إزاي ؟!

دا شغل عقلك الباطن . شغل جوا دا يا شبح

.

أمال إيه الصح

الصح إنك تنزل الأول تجيب دهب مثلا ب ٤٠ ألف

فما يتبقاش معاك إلا ١٠ آلاف

وتحياتي لعقلك الباطن بقى
