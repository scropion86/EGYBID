---
layout: post
title: "التنميط"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXAEYsgT9HhvsJr4atLwplcrn4ALY_YebvdeMsqa6ExIZ3ioCNBM_gBAPaE0s77URm7ziZvNyzWFPd6OnEw3wpq7LB23lQiMDkPnpCEhSzSM7G55mLUcUhzR9kU64xoE7FHbX0toE_HYwl0oR5JGNIbRQ2OQ7iq3zoJmTfZKqX7eaOKxrJgg65UbghsYwOD6JQ&__tn__=*NK-R)




لو بتفكّر تعمل بيزنس - فلازم تتخلّص من مشكلة عامّة بتصيب كلّ
الناس

وهي
[<u>\#الاستسهال\_في\_الحكم\_عن\_طريق\_التنميط</u>](https://www.facebook.com/hashtag/%D8%A7%D9%84%D8%A7%D8%B3%D8%AA%D8%B3%D9%87%D8%A7%D9%84_%D9%81%D9%8A_%D8%A7%D9%84%D8%AD%D9%83%D9%85_%D8%B9%D9%86_%D8%B7%D8%B1%D9%8A%D9%82_%D8%A7%D9%84%D8%AA%D9%86%D9%85%D9%8A%D8%B7?__eep__=6&__cft__%5b0%5d=AZXAEYsgT9HhvsJr4atLwplcrn4ALY_YebvdeMsqa6ExIZ3ioCNBM_gBAPaE0s77URm7ziZvNyzWFPd6OnEw3wpq7LB23lQiMDkPnpCEhSzSM7G55mLUcUhzR9kU64xoE7FHbX0toE_HYwl0oR5JGNIbRQ2OQ7iq3zoJmTfZKqX7eaOKxrJgg65UbghsYwOD6JQ&__tn__=*NK-R)




حاجة مثلا زيّ

الستّات نكديّين

الدمايطة بخلاء

الإسكندرانيّة متكبّرين




دي نماذج من التعميم والتنميط - اللي الناس بتميل ليه عشان
بيريّحهم




يعني إيه بيريّحهم ؟!

يعني بيخلّيك مش محتاج تبذل مجهود كبير عشان تقيّم كلّ فرع
على حدة - فبتاخد الشجرة كلّها تعطيها حكم عامّ - وتسقطه على كلّ
فروعها




تبقى ارتحت من التفكير في فرز الشريحة الكبيرة دي لشرايح
أصغر

وأيّ راحة ؟! لإنّ التفكير ممكن تعتبره أكبر نشاط متعب
للإنسان

على رأي هاني رمزيّ لمّا قال ( أنا التفكير أساسا
بيتعبني )




وتبقى بردو ارتحت من المجهود اللي محتاج تبذله لحلّ مشكلة
مع فرع من هذه الفروع - عن طريق إنّك تنقل الاتّهام ليه هوّا - وانتا تبقى
بريء




موضوع التنميط ده - أو التعميم - أو الـ
stereotyping

بينتقل معاك كمواطن إنسان طبيعيّ - لمرحلة البيزنس

فتبقى رجل أعمال - لكنّك زيّ الإنسان الطبيعيّ في التفكير -
ودي كارثة




لازم حضرتك تفهم إنّ رجل الأعمال مش زيّ باقي البشر

زيّ ما هوّا مش زيّهم في حجم فلوسه وأرباحه - فهوّا مش زيّهم في
طرق تفكيره




معظم الناس ( العاديّين ) متخيّلين إنّ رجل الأعمال زيّهم في
كلّ حاجة - هوّا يفرق عنهم بسّ في إنّه معاه فلوس كتير - ودا بردو
بيريّحهم




مش قلنا قبل كده إنّ المهمّة الأساسيّة للعقل الباطن هي إنّه
يريّحك ويحميك

فانتا لمّا بتتخيّل إنّ الراجل المليونير ده زيّك بالظبط -
بتستريّح من المجهود اللي المفروض تعمله عشان تتحوّل لحد مؤهّل يكون
مليونير

وبتحمي نفسك من تأنيب الضمير اللي كان هيصيبك لإنّك ما
بتبذلش المجهود ده




التنميط بردو من ميانيزمات العقل الباطن




مراتك زعلانة - ومزعّلاك - فتقول إنّ الستّات نكديّين

دا بيريّحك ويحميك




بيريّحك من بذل المجهود اللازم لإسعادها

وبيحميك من الشعور بالتقصير - بإنّه بيقول لك إنتا مش
غلطان - هيّا اللي نكديّة بطبيعتها




كلّ دا بيحصل للناس ( العاديّين )

المشكلة لمّا يحصل لحدّ هو في الأساس رجل أعمال

فتلاقي واحد انتقل من مرحلة الإنسان العادي - لمرحلة
الإنسان رجل الأعمال - لكنّه واخد معاه في شنطة السفر القلّة اللي كان بشرب
فيها - وزلعة المشّ - وملوخيّة ناشفة !!!

واخد معاه
[<u>\#عقليّة\_التنميط</u>](https://www.facebook.com/hashtag/%D8%B9%D9%82%D9%84%D9%8A%D9%91%D8%A9_%D8%A7%D9%84%D8%AA%D9%86%D9%85%D9%8A%D8%B7?__eep__=6&__cft__%5b0%5d=AZXAEYsgT9HhvsJr4atLwplcrn4ALY_YebvdeMsqa6ExIZ3ioCNBM_gBAPaE0s77URm7ziZvNyzWFPd6OnEw3wpq7LB23lQiMDkPnpCEhSzSM7G55mLUcUhzR9kU64xoE7FHbX0toE_HYwl0oR5JGNIbRQ2OQ7iq3zoJmTfZKqX7eaOKxrJgg65UbghsYwOD6JQ&__tn__=*NK-R)




فتلاقيه يقوم عامل تنميطات جديدة

بدل ما كان بيقول المنايفة بخلا مثلا - تلاقيه بيقول (
العمّال مهملين )

بدل ما كان بيقول الإسكندرانيّة متكبّرين - تلاقيه بيقول (
العملا مش عايزين يشتروا )

بدل ما كان بيقول الستّات نكديّين - تلاقيه بيقول ( القوانين
ظالمة )




لو سألته - مين من العمّال مهمل - ومين مش مهمل - وازّاي
تتعامل مع ده - وازّاي تتعامل مع ده - وإيه أسباب الإهمال ده - وقسّمها لي
لأسباب انتا مسؤول عنها - وأسباب العامل جاي لك بيها - وبالنسبة للأسباب
اللي حصلت بسببك - إيه ممكن تعمله عشان تغيّرها - وبالنسبة للأسباب اللي
العامل جاي لك بيها - إزّاي ممكن تحاول تقلّل من أثرها على العامل




حطّ لي كلّ الهري ده في كفّة - وحطّ في الكفّة التانية كلمة (
العمّال مهملين )

هتفهم يعني إيه ( التنميط بيريّحه )




يقول لك مثلا - الحاجات الصينيّة جودتها سيّئة

الكلام ده يا فندم يقوله المواطن العادي - لكن انتا صاحب
بيزنس - فالمفروض تقول لي تعرف كام شركة في الصين بتصنّع الخامات والماكينات
اللي مصنعك بيحتاجها - وقسّمهم لي ل 5 درجات - حسب الجودة والسعر - وقول لي
مين من الدرجات دي الأنسب ليك هنا




يا راجل - كبّر مخّك - هيّا الصين جودتها سيّئة وخلاص




يقول لك مثلا - المواطن المصريّ عاوز الحاجة الرخيصة

يا خبر

المواطن المصريّ !!

يعني بتضمّ 100 مليون مواطن في كلمة

يعني اللي ساكن في القطّاميّة هايتس - بقى زيّ اللي ساكن في
مدينتي ؟!

ما همّأ فعلا زيّ بعض

ما علينا




حضرتك متخيّل الشخص ده مطلوب منّه يقعد يفرز 100 مليون
مواطن - ويقسّمهم لشرايح -شوف بقى كام شريحة

ويقسّمهم جغرافيّا

وثقافيّا وتعليميّا

عشان يطلع بشرايح من جوّا الشرايح دي هتكون مناسبة
لاستهدافه




وعنده لسّه 10 مليون مواطن برّا مصر - بينزلوا3أجازات في
الصيف - محتاج يقسّمهم بردو

دا ال 10 مليون دول دولة لوحدهم




حطّ لي كلّ الهري ده في كفّة - وفي الكفّة التانية كلمة (
الناس عاوزة الرخيص )

يبقى التنميط حلو ولّا لأ




حلو طبعا - المهمّ هوّا مفيد ولّا لأ




ملحوظاية صغيّرة /

أنا بدأت معاك البوست بتنميط - وانتا اتكيّفت - وما خدتش
بالك منّه

مش قلت لك عقلك الباطن شغّال بالتنميط عشان بيريّحه




ده أوّل سطر في البوست

( لو بتفكّر تعمل بيزنس - فلازم تتخلّص من مشكلة عامّة بتصيب
كلّ الناس )




مشكلة ((( عامّة )))

تصيب ((( كووووولّ ))) الناس !!

دا تنميط ولّا مش تنميط يا بتوع المدارس ؟!!
