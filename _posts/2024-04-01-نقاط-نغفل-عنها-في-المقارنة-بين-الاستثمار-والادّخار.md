---
layout: post
title: "نقاط نغفل عنها في المقارنة بين الاستثمار والادّخار"
date:   2024-04-10T00:00:01+03:00
author: "mahmoud"
category: "مفاهيم حياتيّة"
---


فيه ناس بتحسب حسبة بشوفها غريبة جدا !!

.

يقول لك فلان وعلان من ٥ سنين كان كل واحد معاه ١٠٠ ألف
دولار

.

فلان عمل مصنع بال ١٠٠ ألف دولار

دلوقتي لو حب يبيع المصنع هيجيب ٨٠ ألف دولار فقط

.

لكن علان دا ناصح . فلوسه حاليا ١٠٠ ألف دولار زي ما هما .
ومن غير ما يتعب ولا يوجع دماغه !!

.

الحقيقة إن الحسبة دي متغافلة عن حاجات كتير جدا

ورغم ذلك بتعرض نفسها بكل بجاحة

.

حاجة كده زي ما طالب يتغافل عن ٥ أسئلة في امتحان من ٦
أسئلة . ويبقى طالع من الامتحان منشكح من الانبساط !!

.

فتعالى نستعرض بعض النقاط اللي بتتغافلها الحسبة دي
/

.

[<u>\#النقطة\_الأولى</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%A3%D9%88%D9%84%D9%89?__eep__=6&__cft__%5b0%5d=AZXDz8Ese1lbhsfpMof770Q6-hy_P_dQy0mC-owXBVBu9wYi61-Z0uQ2EvmLEpIMfsFtKg-hFs6DgiL4C-kzjlRXdwahDZTqtTiHH98RwzoUUQtHKUpckuePBwVNCjaeKHODtZiVC1Col-ektOX7eNCcVCVcTOfGrhiWdsANQwLNGQ&__tn__=*NK-R)
/

.

فلان خلال ال ٥ سنين كان بياكل ويشرب ويلبس من عائد
مصنعه

لكن علان كان شغال موظف بياكل ويشرب على قده

.

فلان اشترى عربية وبيت من عائد مصنعه

.

فلان جوز ابنه من عائد مصنعه

.

لكن علان باع من مدخراته عشان يشتري البيت والعربية ويجوز
ابنه

.

في الوقت اللي فلان جاب لزوجته دهب ( مدخرات )

واشترى مصنع تمليك بدل الإيجار ( مدخرات )

فده زود مدخراته . وده نقصها

.

فلو عاوز تحسب صح

ضيف على ال ٨٠ ألف بتوع فلان دلوقتي كل العوائد اللي خدها
في ال ٥ سنين

ضيف عليهم قيمة العربية والبيت وجوازة ابنه

ضيف عليهم دهب مراته ومصنعه الملك

.

لكن ما تقارنش ال ٨٠ بال ١٠٠ بالسطحية دي . بالسخافة
دي !!

.

[<u>\#النقطة\_الثانية</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%86%D9%8A%D8%A9?__eep__=6&__cft__%5b0%5d=AZXDz8Ese1lbhsfpMof770Q6-hy_P_dQy0mC-owXBVBu9wYi61-Z0uQ2EvmLEpIMfsFtKg-hFs6DgiL4C-kzjlRXdwahDZTqtTiHH98RwzoUUQtHKUpckuePBwVNCjaeKHODtZiVC1Col-ektOX7eNCcVCVcTOfGrhiWdsANQwLNGQ&__tn__=*NK-R)
/

.

فلان خلال ال ٥ سنين كان فاتح ١٠ ولا ٢٠ بيت بياخدوا منه
مرتبات

.

٥ سنين يعني ٦٠ شهر

فلو الموظف عنده كان بياخد في الشهر متوسط ٦ آلاف
جنيه

يبقى كل موظف خد منه ٣٦٠ ألف جنيه في ال ٥ سنين

.

في متوسط ١٥ موظف

يعني حوالي ٥ مليون جنيه مرتبات طلعوا من البيزنس ده فتحوا
بيوت

.

يعني ١٠٠ ألف دولار تانيين على جنب كسبهم المجتمع ككل من
المصنع ده

.

دي مكاسب معنوية لا تقدر بثمن

.

دا غير المكسب المعنوي لفلان . القيمة . الفخامة

.

ببيع مصنع دلوقتي لأحد المستثمرين عشان بيتوسع في الجانب
التجاري من شركته

فلقيته بيقول لي بمنتهى الألم . المصنع كنت حاسس فين إني
باعمل قيمة !!

.

هوا عنده شركة فيها شق تجاري وشق صناعي . وقدامه توسع واعد
في الشق التجاري . فمضطر يوقف الشق الصناعي

.

فحس بمرارة بيع المصنع . لإنه حس بالقيمة المعنوية للصناعة
مقابل التجارة

.

الصناعة فخامة با جماعة !!

.

تحس إنك بيدخل لك خامة لا قيمة لها . إنتا بتخليها ليها
قيمة . فهيا بتحسسك بالقيمة

.

إنتا بتصنع قيمة . فبتعطيك قيمة

قيمة إنك تكون فاعل . صانع . مضيف

.

دي قيمة لا يشعرها إلا رجل الصناعة . ويكلمك عنها التاجر
بمرارة أما يقول لك أنا حاسس إني ما باعملش حاجة

الكلمة دي سمعتها كتير جدا من تجار

.

دي مكاسب معنوية لا تقدر بثمن . إنك تكون قاعد على مكتبك
في المصنع حاسس إنك بتصنع قيمة

.

بينما علان . قاعد على الأريكة في بيته . ولابس اللكلوك .
وبيحتسي السحلب أمام المدفأة في ليالي تشرين الباردة . ومعاه ١٠٠ ألف
دولار !!

.

ولا أي قيمة

ولا تشرين . ولا واحد وتشرين

.

فلان خلال ال ٥ سنين عامل كل أصناف الناس

عامل الأمين والحرامي

بقى يعرف النصاب بمجرد النظر

بقى جواهرجي يعرف في معادن الناس

كل دي قيم لا تقدر بمال

قيم هيحس بيها وهوا بيجوز بنته مثلا . فهيقدر يفرز العريس
اللي متقدم لبنته ده هوا وأهله وجيرانه وجيران الجيران

بينما علان . هيبقى عامل زي القطة المغمضة . ريشة تتلاقفها
الرياح . أو تسقط في البحر فتتقاذفها الأمواج . لا حول له ولا قوة
!!

.

فدي مكاسب شخصية في الشخصية لفلان

.

لكن . لو عاوز تتغافل عن مكسب المجتمع ومكسبك المعنوي .
ومكسبك في الشخصية . براحتك . إنسى النقطة دي . النقاط لسه جاية كتير
بمكاسب شخصية مادية بحتة

.

[<u>\#النقطة\_الثالثة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AB%D8%A7%D9%84%D8%AB%D8%A9?__eep__=6&__cft__%5b0%5d=AZXDz8Ese1lbhsfpMof770Q6-hy_P_dQy0mC-owXBVBu9wYi61-Z0uQ2EvmLEpIMfsFtKg-hFs6DgiL4C-kzjlRXdwahDZTqtTiHH98RwzoUUQtHKUpckuePBwVNCjaeKHODtZiVC1Col-ektOX7eNCcVCVcTOfGrhiWdsANQwLNGQ&__tn__=*NK-R)
/

.

فلان خلال ال ٥ سنين اكتسب علم في مجاله

اكتسب مهارات جديدة . خبرات متراكمة في المجال

اكتسب رؤية للمستقبل

الكلام ده بفلوس

.

يعني ممكن تلاقيه بيبيع مصنعه دلوقتي ب ٨٠ ألف دولار .
لإنه هيحط ال ٨٠ ألف دولار دول في مصنع جديد بيجيب ضعف ربح المصنع
الأول

.

معرفته بنوع الصناعة التانية جه من خلال فرمته في المصنع
الأولاني

وما كانش هيقدر يدير المصنع التاني إلا لو مر على إدارة
المصنع الأولاني

.

بينما علان . النهارده . هو على نفس مستوى جهله اللي كان
عليه من ٥ سنين

.

ولو كان من ٥ سنين خايف يفك ال ١٠٠ ألف دولار وينزل يشتغل
بيهم في السوق . فهو النهارده أكثر خوفا

.

فلان دخل معارض بمنتجات مصنعه

سافر لمعارض بره

شاف ثقافات جديدة . صنعت له أفكار جديدة

.

عمل علاقات

العلاقات جابت زباين

ممكن تجيب شركاء وممولين

التمويل اللي الناس بتبحث عنه . هوا بيتعرض عليه !!

.

بيتعرض عليه لإنه عنده دليل مادي على قدرته على إدارة هذا
التمويل . الدليل المادي اللي هوا المصنع اللي شغال

.

العلاقات دي جابت مصالح من حيث القوة والنفوذ .
ماشي

.

جابت مصالح من حيث البيزنس والفلوس . ماشي

.

هيلاقي ناس تقيلة نايمة على اكوام ملايين بيميلوا عليه
يقولوا له شغل لنا فلوسنا

.

الناس دي علان ما يقدرش يوصل لهم أصلا . فضلا عن إنهم
يثقوا فيه

.

فلان خلال ال ٥ سنين عمل إسم لنفسه

عمل قاعدة عملاء

عمل ثقة في منتجه

.

ال ٣ حاجات دول بيجيبوا فلوس

.

فلان ممكن النهارده ينزل بمنتج جديد يتباع بدون تكاليف
تسويق كبيرة . فهوا هنا بيكسب الفلوس اللي كان هيصرفها على التسويق

.

لإن عنده العملاء مش لسه هيبحث عنهم

والعملاء دول عارفينه . فمش لسه هيسألوا عنه

وواثقين في منتجه . فمش لسه هيترددوا في شراه

.

من ٥ سنين وانا باعمل المكتب . وقفت قدام سؤال . أسمي
المكتب بإسمي الشخصي . ولا بإسم عام ؟!

.

وقتها اخترت أسميه بإسم عام

.

لكن !

النهارده بعد ٥ سنين . إسمي الشخصي بقى معروف !! رغم إني
ما كنتش مخطط لده

.

دلوقتي عندي قائمة عملاء لا تقل عن ٣٠٠ مستثمر اتعاملوا
معايا بشكل مباشر في شغل بفلوس

لو عاوز بكره أعمل شركة مع ١٠ منهم . من ال ٣٠٠ . وكل واحد
من ال ١٠ يحط فقط ٥ مليون جنيه . فشغلي خلال ال ٥ سنين اللي فاتوا يساوي
النهارده ٥٠ مليون جنيه تحت تصرفي لو حبيت !!

.

إسم المصنع نفسه قيمة تضاف لسعر البيع

.

يعني المصنع ابو ٨٠ ألف دولار ده . ممكن يتباع ب ١٠٠ ألف
دولار لو هيتباع بعلامته التجارية

.

الاسم ده يساوي فلوس من خلال إنك صنعت ثقة مع الموردين .
بالثقة دي ممكن تاخد بضاعة آجل . تبيعها . وتكسب ربحها . وترد السعر للمورد
. فتبقى كسبت ربح البضاعة من غير ما تدفع فلوس !!

.

[<u>\#النقطة\_الرابعة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%B1%D8%A7%D8%A8%D8%B9%D8%A9?__eep__=6&__cft__%5b0%5d=AZXDz8Ese1lbhsfpMof770Q6-hy_P_dQy0mC-owXBVBu9wYi61-Z0uQ2EvmLEpIMfsFtKg-hFs6DgiL4C-kzjlRXdwahDZTqtTiHH98RwzoUUQtHKUpckuePBwVNCjaeKHODtZiVC1Col-ektOX7eNCcVCVcTOfGrhiWdsANQwLNGQ&__tn__=*NK-R)
/

.

فلان خلال ال ٥ سنين عمل بيزنس موازي لمصنعه . بيزنس انتا
مش عارف عنه حاجة وقت ما حسبت المصنع ب ٨٠ ألف دولار

.

زي إنه يكون عمل بيزنس تجارة في الخامات جنب بيزنس
تصنيعها

.

أعرف صاحب مصنع لو بيكسب جنيه من المصنع . بيكسب قصاده
جنيه إنه بيستورد مستلزمات الإنتاج ويبيعها للمصانع المنافسة

.

ودا بشكل رسمي . يعني عنده شركة استيراد مستقلة بيستورد من
خلالها

دا خلاف لو حب يستورد على ورق مصنعه ويبيع تجاري . لإن ده
مخالف للقانون

.

فلان اتقدم لقدام خطوة ناحية بيزنس التصدير

علان لو حب يشغل ال ١٠٠ ألف دولار في التصدير النهارده .
مش هيعرف

.

فلان خلال ال ٥ سنين . كسب ثقة شركات أجنبية . فخد منها
وكالات تجارية في مصر . الوكالات دي بفلوس . بفلوس كتير

.

ممكن يكسب ثقتهم أكتر . فييجوا يعملوا مصنع هنا بالشراكة
مع فلان

.

خلي علان بقى يروح النهارده يقول لهم تعالوا اعملوا مصنع
هنا وأنا هشارككم . مش هيردوا عليه . دا لو عرف يوصل لهم أصلا !!

.

[<u>\#النقطة\_الخامسة</u>](https://www.facebook.com/hashtag/%D8%A7%D9%84%D9%86%D9%82%D8%B7%D8%A9_%D8%A7%D9%84%D8%AE%D8%A7%D9%85%D8%B3%D8%A9?__eep__=6&__cft__%5b0%5d=AZXDz8Ese1lbhsfpMof770Q6-hy_P_dQy0mC-owXBVBu9wYi61-Z0uQ2EvmLEpIMfsFtKg-hFs6DgiL4C-kzjlRXdwahDZTqtTiHH98RwzoUUQtHKUpckuePBwVNCjaeKHODtZiVC1Col-ektOX7eNCcVCVcTOfGrhiWdsANQwLNGQ&__tn__=*NK-R)
/

.

فلان خلال ال ٥ سنين . كسب مكاسب مستخبية !!

.

يعني توسط في بيع مصنع . فخد عمولة !

.

حصلت طفرة في المجال كسب منها مكسب كبير سريع

.

في جلسة مع اتنين شركاء . وتطرقنا لنقطة يا ترى احنا كنا
صح ولا غلط . واحد منهم قال للتاني . ما تنساش إننا كنا بادئين بمليون جنيه
. في سنة الكورونا كسبنا 7 مليون جنيه

دي حاجة كده ع الماشي يعني

.

اشترى خامة عشان يصنعها . ظهر له فيها مكسب تجاري سريع .
باعها بسرعة وحط المكسب التجاري في جيبه واشتري خامة تاني بسرعة واشتغل
عادي ولا مين شاف ولا مين دري !!

.

عدى قدامه مكن بيتباع بسعر لقطة . اشتراه ببلاش . وباعه
بسعر السوق . فكسب فيه مكسب سريع

المكسب ده راح اشترى بيع العربية اللي كلمتك عنها في أول
البوست . حاجة جات في لعبة كده في التاراق تاراق تاق

.

كل اللعب ده ما بيظهرش في حسابات الشركة أم ٨٠ ألف
دولار

وانتا في الآخر تيجي تقارن بالبساطة دي

بالسخافة دي
