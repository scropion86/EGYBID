---
layout: post
title: "استقلّ براس مالك"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUCcH3eWZP2y0zrD50NCnELvSaqyTalf_htHOJfJmL8vNl7nmwSAKLm9lWGbrhL0KjrJsczx7yl0IKHkRSjWyXPN62wKvqshr-qO1xVzVw75w8V0VFrjd1w72-lhiqu4aK5-IOniW_7hnvtwbUgV4j7TIn0HOT6S8l2WjrheiPbEw&__tn__=*NK-R)




دايما بقول ( إنتا يا كحيان ياللي معاك 4 ولّا 5
مليون )

طبعا الناس بتاخدها مادّة للضحك




تاني وتالت بقول إنّ نصائح الصفحة موجّهة بالأساس لأصحاب
المصانع

فلو حضرتك موظّف بتقبض 3 أو 5 آلاف

ف ما تقارنش ده بإنّي بقول لصاحب المصنع ابو 4 أو 5 مليون
إنّه كحيان

ولا تاخدها سبب لليأس وضيق النفس




ده ع الهامش




النصيحة بقى

لازم حضرتك تستقلّ بالفلوس اللي معاك




ليه بقول كده ؟!

بقول كده لأنّ فيه ناس كتير لبست في الحيطة لإنّهم استكتروا
الفلوس اللي معاهم




معاه 4 ولّا 5 مليون - وداخل على مشروع

ما فيش مانع نجيب حتّة باسات كده قيامة بردو - بتليق مع
رجال الأعمال يا أخي

فيقوم مفرقع له 700 ولّا 800 ألف في باسات مستعملة




بعد كده عاوز يعمل مصنع

يقوم مفرقع له 2 ولّا 3 مليون في ورشة صغيّرة




هوّا بيعمل كده لإنّه حاسس إنّه معاه فلوس كتير

لو اقتنع إنّ أبو 4 أو 5 مليون هو كحيان - كان مسك
إيده

وده اللي انا بحاول أقنعه بيه




راح يجيب مكن

قال لك ما فرقتش المكنة الكبيرة من الصغيّرة - دا همّا فرق
20 ألف دولار بسّ

بسّ المكنة الكبيرة غول بردو - وهتنجز معانا في
الشغل

ففرقع له نصّ مليون جنيه




بدأ ب 5 اسطمبات أشكال مختلفة - نبقى متنوّعين بردو - ونركب
السوق

فصرف له مليون جنيه على ال 4 اسطمبات الزيادة




وما انتبهش إنّه يجيب المكنة على ورق المصنع

فخسر نصّ مليون كمان لصالح الجمارك




كلّ ده لإنّه متطمّن - ما هو ساند ضهره على 5 مليون
جنيه




هوبّ بدأ المصنع - هوبّ ما فيش معاه سيولة - هوبّ راح البنك -
هوبّ لبس اسود




من الأوّل اعرف إنّ ال 4 وال 5 مليون جنيه قليّلين

خد من التلّ يختلّ
