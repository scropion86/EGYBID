---
layout: post
title: "صناعة عقليّة الفقر"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


حضرتك اتصرف عليك ملايين عشان تفكّر بالطريقة دي

عشان كده التعليم إجباريّ

\-

لازم حضرتك تودّي ولادك المدرسة - عشان ناخدهم نخلّيهم
يفكّروا كده

ولو ما عملتش كده ممكن نسجنك - إنتا اتهبلت - عاوز تخطف
عيالك منّنا !!!

همّا قبل ما يكونوا عيالك - فهمّا مواطنين - يعني الوطن ليه
حقّ عليهم

\-

طريق التفكير دي إسمها ( التأطير )

يعني ( وضع الفكرة في إطار )

\-

فتلاقيني بقول لك مثلا

هتستحملوا الظروف الاقتصاديّة الصعبة - ولّا نبقى زيّ سوريا
والعراق

دا الإطار اللي حضرتك محطوط فيه

\-

أو تكون بنت خالتك وحشة

فوالدتك تقول لك

تتجوّز بنت جميلة ومش مؤدّبة - ولّا تتجوّز بنت مؤدّبة ومتديّنة
ومحترمة بسّ مش جميلة

ناقص تقول لك وأوّل حرف من اسمها سماح بنت خالتك

\-

الموضوع ده بنستخدمه في المبيعات

يعني ممكن أقول لحضرتك ( حضرتك تحبّ تشرب حاجة بعد
الأكل )

أو أزنقك في الإطار وأقول لك ( حضرتك تحبّ تشرب إيه
)

أو ازنقك خالص بقى واقول لك ( حضرتك تحبّ تشرب شاي ولّا
عصير )

\-

ما هو احنا مش فاتحين المطعم دا سبيل - حضرتك نازم
تيشراب

أمّال بتوع المبيعات دول بيلعبوا حضرتك ؟!!!

\-

طيّب

إحنا كدولة عاوزين الشعب يبقى فقير - عشان نعرف
نسوقه

وعشان ما يقرفناش

\-

ما هو هيمسك له اتنين تلاتة مليون النهارده - بكره ييجي
يقول لك عاوزين نظام دكروماطي

ما احنا فاتحينها طابونة أصلها - واللي ليه فيها واللي
مالوش هيعلّمنا بقى نمشّي البلد إزّاي

يبقى لازم الناس تبقى فقيرة عشان يقولوا نعم وحاضر وطيّب
وآمين

\-

طيّب واللي عنده طموح يبقى غنيّ

يبقى لازم نقنعه إنّك لو بقيت غني - فدي كارثة عليك
أصلا

إنتا بسّ اللي لسّه عينيك مغمّضة ومش عارف حاجة

دا الأغنيا دول

دا الأغنيا - يا خرابي ع الأغنيا

عيشتهم جحيم

\-

أوّلا

إنتا أوّل ما هتبقى غنيّ - فانتا مش هتعرف تنام

يا حرام - الناموس وصل مدينتي خلاص

لا يا زينهم - ناموس إيه - إنتا مش هتعرف تنام من
الهمّ

\-

وطبعا هتروح الشركة ترتكب الفشحاء مع السكرتيرة

عاوز تبقى كده -ودي تبقى عيشة دي يابني

\-

لو عاوز تبقى كده براحتك - ما هي الفلوس خلاص عمتك

\-

دا حاجة

الحاجة التانية هيّا الناس اللي حاولت وفشلت - الناس دي لو
سبناها هتموت من الغيظ

فلازم نوصّلهم لقناعة إنّهم الحمد لله إنّهم فشلوا - إحنا
لازم نكافئهم إنّهم فيشلوا

\-

إزّاي ؟!

ما ازّايش ولا حاجة - أنا عامل لك حلّ 2 في 1

هيّا نفس الأفلام اللي عرضناها لك عشان تكره الغنى -
هنعرضها لك عشان تستحمل الفقر

فنعطيك مساحة من ( الشماتة ) في الأغنياء - فتحسّ إنّك الحمد
لله إنّك فضلت فقير

\-

بالمناسبة

برامج المقالب لمّا بتجيب نجم تمرمط بكرامته الأرض

جزء من تصميم البرامج دي - هو موضوع العلاج النفسيّ للشعب
عشان يستحملوا العيش والعيشة واللي عايشينها

\-

إحنا عاوزين نظام طبقيّ - دا مفيد لينا

لكن عاوزين الناس ما تهدّش النظام الطبقيّ ده

\-

فلازم الطبقات اللي تحت - تكون شايفة الطبقات اللي فوق دي
عايشة عيشة صعبة

ولازم نمرمط قدّامهم الطبقات اللي فوق - فننفّس عن الحقد
الطبقيّ ده - فتستمرّ الطبقات اللي فوق اللي إحنا أساسا محتاجينها

\-

فلازم نهين الطبقات اللي فوق قدّامك - فنجيب لك النجوم
والنجمات نمرمطهم - عشان ننفّس عن كراهيتك ليهم

أو بمعنى أصحّ - كراهيتك للفارق اللي بينك وبينهم

\-

فنجيبهم نطلّعهم من الرمل ندعكهم في الطين - فانتا
تضحك

الحقيقة إنّك مش بتتابع البرنامج عشان تضحك - إنتا بتتابعه
لإنّ دا علاج نفسيّ ليك

ودا اللي محافظ عليك عايش ومكمّل - لإنّ إحنا بردو محتاجين
الطبقات اللي تحت تعيش وتكمّل

\-

إنتا مصروف عليك كتير لحدّ ما وصلت لكده - فحاول تفوق من
المخدّرات دي

\-

الأغنياء بيناموا ويشخّروا عادي

وزوجاتهم وبناتهم محترمين عادي

وولادهم ما بيسفّوش وكايين

ولا بيناموا مع السكرتيرة ولا بيستوردوا شحنات لحوم فاسدة
ولا بيوئدوا بنات

\-

بالعكس

إنتا لو عاوز تعمل خير - هتقدر تعمله لو كنت غنيّ - لكن لو
انتا فقير - مش هتقدر

المال يزيدك ممّا انت فيه - ونعم المال الصالح للعبد
الصالح

\-

ما تمشيش ورا المخدّرات اللي في التليفزيون

أنا ما بشوفش تليفزيون من وانا عندي 14 سنة

كنت في تانية إعداديّ وعلى وشّ بلوغ - وكان أحد المغنّيين
منزّل كليبّ جديد - وجايب بنات زيّ الابراص بتتلوّى - وبدأت أحسّ بأحاسيس
غريبة

فبطّلت أتفرّج على التليفزيون - وعوّضت ده بالقراءة الحرّة -
وده من أحسن الحاجات اللي حصلت لي في حياتي

\-

بطّلوا مخدّرات الله يحفظكم ويهديكم
