---
layout: post
title: "حلاوة من غير نار"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


فكرة الحلاوة من غير نار دي خرافة  
-  
انك عاوز الخلاصة في كل شئ  
مين فاضي يلخّص لك  
-  
انك عاوز المعلومة مقشّرة  
مين فاضي يعطيك المعلومة اساسا لمّا يبقي يقشّرهالك  
-  
فكرة انك عاوز حد يشيلك علي ضهره في الطريق  
مين هيشاورلك ع الطريق اساسا  
لما يبقي يمشي معاك حتّي مش يشيلك علي ضهره  
-  
انا قناتي علي اليوتيوب عليها حوالي 500 فيديو  
منهم دروس تعليمية لمشاريع كاملة  
فيها درس اربع ساعات  
-  
بييجي حد يسالني عن مثلا تصميم صندوق تروس  
باقول له ابحث علي قناتي هتلاقي فيديو مشروع كامل 3
ساعات  
يقول لي طب لينك المشروع ايه  
-  
حط نفسك مكاني ارد اقول له ايه  
-  
يعني مش كفاية المجهود اللي انا عملته  
اتعب انتا شويه وهات لينك الفيديو  
-  
لا طبعا - ازاي  
بسلامته عاوزني اجيب له اللينك كمان  
-  
وطبعا اللي زي ده لو جبت له اللينك هيقول لك ايه  
ياااااه - 3 ساعات - انا عاوز فيديو مختصر  
-  
ما هو اصل انا شغال عند سيادته  
-  
السنة اللي فاتت عملت محاضرة في معرض الماكينات  
ساعتين باتكلم في تجميعة معلومات بجمّعها من حوالي 10
سنين  
يا دوبك الفرق بين الجملة والجملة اني باخد نفسي  
-  
وحاسس بجرح في زوري  
لكن مكمل عشان الحق اخلص المحاضرة في ساعتين  
-  
المهم - خلال المحاضرة كان فيه حوالي 10 بيسجلوا  
اخر المحاضرة طلبت منهم يجيبوا المحاضرة  
عشان ارفعها للناس ع اليوتيوب  
مالقيتش منهم الا واحد  
-  
المهم الواحد ده جه وقف جنبي عشان اخد منه
المحاضرة  
اتلفتت عشان ارد علي حد سالني عن حاجة  
اتلفتت تاني مالقيتش اللي كان هيديني المحاضرة  
-  
دي اخلاق الناس اللي زعلانة انك مش بتلخّص ليهم
المعلومة  
وبناءا عليه - اشتريت كاميرا  
-  
طالما عاوز تصوّر  
اشتري كاميرا  
وما تطلبش من حد يصوّر لك  
-  
افهم كده - وما تطلبش من حد يساعدك  
فكرة انك تقول ما حدّش بيساعدني  
ما هيا دي الفكرة  
-  
انه لازم يبقي فيه ناس زيك تفشل عشان ما حدش
ساعدها  
وناس تانية تنجح عشان ساعدت نفسها  
-  
امال لما كلّهم يبقوا فتوّات - مين اللي هيتضرب  
-  
استعن بالله ولا تعجز  
-  
ما حكّ ظهرك مثل ظفرك - فتولّ أنت جميع أمرك  
-  
[<u>\#مرزوقيّات\_في\_المفاهيم</u>](https://www.facebook.com/hashtag/مرزوقيّات_في_المفاهيم?source=feed_text)
