---
layout: post
title: "بيزنس النتش"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#بيزنس\_النتش</u>](https://www.facebook.com/hashtag/%D8%A8%D9%8A%D8%B2%D9%86%D8%B3_%D8%A7%D9%84%D9%86%D8%AA%D8%B4?__eep__=6&__cft__%5b0%5d=AZWJAAFwmwYC-Srv2oKz4Oh_aCyNw4Pi-TtL0goG2ewte999dS2h3QEysDhyrGf0noH4k5Mp5otx_AxrxzgSE1agi9G0z4QExvQc38_1hy9pByvt6cNVGUc07kvgup9LbPBXjB2btq90EXQdx1iqJnbZdmmkZ1hlnRHbgKnCfThQg-kT4Pv-arD3MsOc_Z0Ogjg&__tn__=*NK-R)




فيه نوع من ال ( أنشطة ) - بلاش نقول البيزنس - ممكن
تسمّيها بيزنس النتش




فيه واحد بيفتح محلّ أدوات مكتبيّة مثلا - وفيه واحد بياخد
أدوات مكتبيّة ويسرح بيهم في الأتوبيس - دا اسمه بيزنس نتش




بكره ممكن نفس الشخص ده تلاقيه بيبيع عسليّة في نفس
الأتوبيس

أو يتعب من التنطيط في الأتوبيسات - فيقرّر يستقرّ بقى -
ويبتدي يبيع مناديل في الإشارات




شايف حضرتك النموذج ده !! فيه ناس معاها ملايين بتعمل نفس
النماذج




يلاقي مثلا محلّ حلويّات بيبيع حلاوة المولد دلوقتي - يقوم
عامل نصبة كبيرة قدّام بيته - ويجيب حلويّات المولد ويبيعها

لكنّه مش هيفتح مصنع حلويّات - ولا حتّى هيعمل محلّ حلوانيّ -
هوّا عاوز النتشة بتاعة الأسبوعين دول وخلاص




يعرف إنّ فيه لعبة مكسّرة الدنيا اسمها الصبّارة الراقصة -
يقوم جاري مستورد كونتينر صبّابير راقصة - ويجري يبيعهم لمحلّات لعب
الأطفال




مش بقول هيخسر فيهم - ممكن يكون كسب فيهم - لكنّه ما عملش (
إستدامة ) للنشاط

وممكن يلبس فيهم طبعا ويقعد يرقص جنبهم




يعرف إنّ تصدير الفراولة شغّال - يقوم جاري لامم أيّ فراولة
من أيّ حتّة - على واحد صاحبه عارف كلمتين في التصدير - على واحد مصاحبه على
الفيس من إيطاليا - يقوم باعت له ماماميتو يا خواجة - بيتزا نابولي
كابتشينو - عندنا طلبيّة فراولة إنّما إيه - عنب




فراولة ولّا عنب يا اسطى ؟!

أسطى - إنتا من إيطاليا ولّا من دوران خلوصي ؟!




لأ انا من ميلانو - لو حاجة تايهة منّك في مصر نجيبها لك من
هنا




المهمّ - يبعت الكونتينر - ويكسب - أو يخسر - مش
مشكلة

المشكلة إنّه مش هيبعت كونتينر تاني

هوّا خد النتشة - واتعشّت على كده - ويدوّر على نتشة
تانية




أفتكر مرّة كتبت إنّي عملت إيداع لبضع مئات الدولارات في
البنك على سعر الصرف العادي

إتفرّج على كمّيّة الناس اللي لامتني إنّي ليه ما جريتش أدوّر
على حدّ أعطيهم له بسعر السوق السودة




يعني عشان أكسب ألفين تلاتة - أضيّع يوم ولّا يومين شغل -
اللي همّا أغلى من فرق المكسب ده أساسا




وهيّا دي شغلتي أصلا - هوّا انا تاجر عملة ؟!

ما انا أشوف دراسة جديدة أكسب منها عشرات الآلاف
أحسن

أحسن من ألفين تلاتة هاكسبهم من نتشة




للأسف - بتبقى ناس معاها ملايين - لكن عقولهم لم تتجاوز
بيزنس النتش




لو حضرتك بتفكّر في النوع ده من البيزنس - أنصحك
بلاش

أهمّ حاجة في البيزنس الاستمراريّة - الاستدامة

بمكاسبه وبخسايره

يعني تستمرّ مع البيزنس بتاعك - حتّى لمّا يخسر يوم - عادي -
تتجاوزه




الاستدامة بتعمل لك أقوى حاجة في الدنيا

أقوى حاجة في الدنيا هي (
الترااااااااااااااااااااااااااااااكم )

المكسب الحقيقيّ بييجي من التراكم




تراكم المعلومات

تراكم المعارف والعلاقات

تراكم مكانتك عند المورّد والعميل




المكانة دي بتتّرجم لفلوس بعد كده

ممكن تسحب بضاعة من المورّد من غير ما تدفع فلوسها - أو
تاخد فلوس من العميل مقدّم




المعلومات تراكمها بفلوس

المعارف والعلاقات تراكمهم بيجيب شغل - يعني فلوس




لكن النتّاش ده بياخد أقلّ مكسب ظاهريّ من كلّ نتشة -
ويجري

لكنّه ما بيلحقش يوصل لطبقات المكاسب الحقيقيّة من البيزنس
بتاعه




زيّ ما تكون بتاكل فرخة مشويّة في مطعم - وتيجي قطّة تقف
جنبك - فترمي لها عضمة

القطّة بتعمل إيه ؟!

بتاخد العضمة وتجري !!

لكن الفرخة المشويّة نفسها !!!




وأنا طفل - والدي الله يرحمه كان في مشوار - فات على سوق
الخضار - ووالدي الله يرحمه في صغره كان مزارع طماطم قدّ الدنيا

فشاف عربيّة جامبو محمّلة اقفاص طماطم وواقفة




قال للسوّاق - بكام الطماطم النهارده - قال له القفص بكذا -
تقريبا نصف جنيه




فقال للسوّاق - هاخده منّك بجنيه




وقام جايب العربيّة الجامبو ونازل بيها بلدنا

وهوّا على أوّل البلد - قابل واحد قال له - قفص الطماطم عند
البيت عندي بجنيه ونصف

واللي بعده - واللي بعده




كلّ واحد قال لواحد

على ما بابا الله يرحمه وصل البيت عندنا - كانت البلد كلّها
جايّة ورا العربيّة الجامبو - ههههههه




العربيّة الجامبو دي اتباعت في ساعة تقريبا

والكلّ كان سعيد




لكن !!! أنا ما كنتش سعيد




السؤال اللي دار في بالي ساعتها

ليه بابا ما جابش عربيّة زيّ دي كلّ يوم - أو كلّ أسبوع حتّى
؟!!!




[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWJAAFwmwYC-Srv2oKz4Oh_aCyNw4Pi-TtL0goG2ewte999dS2h3QEysDhyrGf0noH4k5Mp5otx_AxrxzgSE1agi9G0z4QExvQc38_1hy9pByvt6cNVGUc07kvgup9LbPBXjB2btq90EXQdx1iqJnbZdmmkZ1hlnRHbgKnCfThQg-kT4Pv-arD3MsOc_Z0Ogjg&__tn__=*NK-R)




فكّر في بيزنس - مش سبّوبة

فكّر في استمراريّة

في استدامة

في تراكم




ما تفرحش بمكسب كبير سريع خاطف

لكن إعمل بيزنس ثابت - دائم - عميق

وشوف سحر التراكم
