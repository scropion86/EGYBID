---
layout: post
title: "شخصيّة العميل"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


حضرتك في البيزنس بتاعك

مهمّ جدّا إنّك تحدّد ما يسمّى

شخصيّة العميل المحتمل

أو المعروفة باسم ال ( كاستومر بيرسونا )




يعني إيه

يعني لو حضرتك هتبيع شقق مثلا

فلازم تقعد مع نفسك

وتتصوّر شكل العميل اللي جاي لك

هيكون عامل إزّاي ؟




راكب إيه

لابس إيه

بيحلق شعره على ستايل إيه

وبعد ما يحلقه بيسرّحه إزّاي




شغّال فين

عنده كام طفل

بيلبس ساعة في إيده

ولّا الموبايل فيه ساعة وخلاص




لو بتبيع فيلّات

لازم تقعد وتتصوّر الصورة دي

للعميل التاني

اللي هيفرق عن بتاع الشقق طبعا




ولو بتبيع قصور

فلازم تتخيّل الكاستومر بيرسونا التالتة

وهكذا




الجزئيّة دي فيصليّة في أيّ شغل

بدونها

هتقعد تنفخ في قربة مخرومة

لمّا يتقطع نفسك




أنا مثلا في البيزنس بتاعي

الكاستومر بيرسونا بتاعة العميل بتاعي

هوّا واحد عاوز يعمل مصنع

واحد معاه 5 أو 10 أو 20 مليون

وجاي يستأمنّي عليهم

إنّي أقول له يصرفهم إزّاي




اللي زيّ ده

بيبقى عاوز يشوف واحد صريح

لدرجة قلّة الأدب




المجاملة بالنسبة له تضرّه

وأكتر حاجة يخاف منها

هوّا الشخص الدبلوماسيّ

اللي بيقول كلام من الدحلاب ده

اللي يتفهم بطريقتين




عشان كده أصدقاء كتير

بينصحوني أقلّل من الحدّة في النقاش

أقلّل إيه

دانا هزوّد

ههههههههههههه




أنا متفهّم إنّهم صادقين في النصيحة

لكن همّا مش شايفين الموضوع

من وجهة نظر الكاستومر بيرسونا




بل إنّه ممكن يكون الأنسب ليهم همّا

هوّا الشخص الدبلوماسيّ

بسّ همّا مش عملائي




يا راجل ده أنا فاكر المناظرة

اللي كانت بين عبد المنعم أبو الفتوح

وبين عمرو موسى




وفاكر إنّ الناس وقتها قالت

بسّ شفت عمرو موسى ودبلوماسيّته

دبلوماسيّ مخضرم بردو




كنت هاتنقط




يعني إنتوا كشعب

مبسوطين إنّ فيه واحد هيبقى رئيس

وسعداء جدّا إنّه هيعرف يمرهمكم

إيه السعادة غير المبرّرة دي ؟!!!




إحدى شركات العصائر

مبيعاتها كان فيها مشكلة في الصعيد

وبالبحث

تبيّن إنّ شخصيّة الرجل الصعيديّ

بتشمئزّ من إنّها تشرب العصير بالشاليموه

فنزّلوا لهم العصير في زجاجات




ده نموذج صريح على الكاستومر بيرسونا




لو هنرتّب أهمّيّة المفاهيم في البيزنس

فممكن أقول لحضرتك

إنّ المفهوم رقم ( 1 ) في الأهمّيّة هو

( شرائح السوق )




دي نقطة الصفر بتاعة أيّ مشروع

لو حضرتك بدأت المشروع من أيّ نقطة تانية

فتأكّد إنّك هتقعد تلفّ في دوائر مفرغة

لحدّ ما تفلّس




أو تخبط في مفهوم شرايح السوق

فترجع تبدأ من عنده من الصفر تاني




طب وليه ؟!

طب ما توفّر وتبدأ من عنده على طول




الكاستومر بيرسونا مهمّة جدّا في مرحلة

دراسة شرائح السوق




مع حبّي
