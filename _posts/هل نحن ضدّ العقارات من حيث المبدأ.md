---
layout: post
title: "هل نحن ضدّ العقارات من حيث المبدأ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
هل أنا ضدّ العقارات من حيث المبدأ ؟!

لأ طبعا

دول 3 رسايل من رسايل كتير بتجي لي من ناس عندها عقارات
وبتسأل نعمل فيها إيه

الرسايل دي خلال ال 24 ساعة اللي فاتت فقط

\-

العقار وسيلة مناسبة لحفظ المال لحدّ ما يعرفش
يستثمره

لكن - أليس من الأولى لك إنّك بدل ما ترضى بالأمر الواقع
إنّك مش بتعرف تستثمر - إنّك تتعلّم الاستثمار

\-

الله سبحانه وتعالى قال ( وَاللَّهُ أَخْرَجَكُمْ مِنْ بُطُونِ أُمَّهَاتِكُمْ لَا
تَعْلَمُونَ شَيْئًا وَجَعَلَ لَكُمُ السَّمْعَ وَالْأَبْصَارَ وَالْأَفْئِدَةَ ۙ لَعَلَّكُمْ تَشْكُرُونَ )

فكلّنا اتولدنا لا نعلم شيئا

وكلّنا الله سبحانه وتعالى وهبنا السمع والأبصار والعقول -
فيمكننا بها أن نتعلّم !!

\-

الرسول صلّى الله عليه وسلّم قال (
إِنَّما العلمُ بِالتَّعَلُّمِ ، و إِنَّما الحِلْمُ بِالتَّحَلُّمِ ، و مَنْ يَتَحَرَّ
الخَيْرَ يُعْطَهُ ، و مَنْ يَتَّقِ الشَّرَّ يُوقَهُ )

فحضرتك عاوز تتعلّم - إتعلّم !!

إنّما العلم بالتعلّم

\-

ومن يتحرّ الخير إيه ؟!

من يتحرّ الخير يعطه

\-

تتعلّم إزّاي دا موضوع تاني - إنتا جاي على صفحة فيها مئات
البوستات - يتبعها قناة عليها مئات الفيديوهات - وكلّ ده مجهود فرد واحد
لتعليم الناس البيزنس

وعندك عشرات الأساتذة الأفاضل التانيين اللي بيعلّموا الناس
بأمانة وصدق كيف يستثمرون أموالهم - جاي هنا وتقول لنا ( إزّاي اتعلّم
البيزنس ؟! )

\-

فزيّ ما بقول - أنا مش ضدّ العقارات من حيث المبدأ

لكن أنا ضدّ إنّ حضرتك تكون قاد تستثمر أموالك - فتروح
تدفنها بإيدك في عقار

\-

العجيب إنّ الناس بتردّ بإنّ آه ما العقار ده هو وسيلة لحفظ
المال

هوّا حضراتكم هدفكم تحفظوا أموالكم ؟!

يعني هدفكم تحفظوا أموالكم فقط - مش هدفكم تزوّدوها
؟!!!

\-

دي حاجة بتفكّرني بالناس اللي دايما تردّد إنّ ( وذلك أضعف
الإيمان ) لمّا يسكتوا عن الباطل

إنتوا مبسوطين قوي بأضعف الإيمان ليه ؟!

مع إنّ الرسول صلّى الله عليه وسلّم قال ( المؤمن القوي خير
وأحب إلى الله من المؤمن الضعيف

\-

وربّنا سبحانه وتعالى قال ( وَكَذَلِكَ جَعَلْنَاكُمْ أُمَّةً وَسَطاً ) - أي
أمّة عالية

وسط الخيمة هو أعلاها

فانتا ليه ترتضي لنفسك الأقلّ ؟!!

\-

في الصور المرفقة ردودي من امبارح للنهارده فقط على أسئلة
بتيجي بخصوص العقارات

لكن الردود دي بتكون لربّات أسرة وسيّدات فاضلات الواحدة
عندها شقّة بتأجّرها مثلا وبتستفيد من إيجارها

فأنا مش هقول لها بيعي الشقّة يعني

\-

لكن حضرتك مش كده

\-

ممكن تشوف واحد عجوز ماشي بيتسنّد على عكّاز

ماشي - الله يعينه

\-

لكن لو لقيت شابّ بصحّته وماسك عكّاز - هتلومه - ربّنا سبحانه
وتعالى أعطاك الصحّة - ماشي بعكّاز ليه ؟!!!

\-

ومن العجيب إنّ ردود كتير جات لي على موضوع العقارات ده إنّه
( كلّ واحد حرّ في ماله )

\-

طيّب اقرؤوا حديث الرسول صلّى الله عليه وسلّم الذي قال فيه (
إنَّ العبدَ ليُؤجَرُ في نفقتِه كلِّها إلَّا في الترابِ أو قال في البناءِ )

\-

ليه ؟!

لإنّ كلّ نفقة حضرتك بتنفقها بتدوّر السوق كلّه وراك

لكن الفلوس اللي هتجمّدها في بيت - خلاص هتدور دورة واحدة
هتفيد بيها المقاول اللي بنى البيت - وخلاص كده - بقت فلوس مجمّدة مش هتفيد
الناس - يبقى إنتا تؤجر عليها ليه ؟!!

\-

فأنا زيّ ما بقول - أنا مش ضدّ العقارات كفكرة - لكن أنا ضدّ
فكرة العجز

حضرتك معاك فلوس - استثمرها - ومن ربحها إبني بيت

\-

لكن لو حضرتك عندك بيت - فبردو من السنّة إنّك لا تبيعه
وتدخل فلوسه في تجارة

قال رسول الله صلّى الله عليه وسلّم ( مَنْ بَاعَ دَارًا وَلَمْ يَجْعَلْ
ثَمَنَهَا فِي مِثْلِهَا لَمْ يُبَارَكْ لَهُ فِيهَا )

فلو عندك بيت آويك وآوي عيالك - حرام عليك تبيع فلوسه
وتتاجر بيها - لإنّ ممكن تخسر الفلوس دي

ورسول الله صلّى الله عليه وسلّم أيضا قال ( كفى بالمرء إثما
أن يضيع من يقوت ) يعني من يعولهم الرجل

\-

فاحنا مش مجانين عشان نقول لك بيع بيتك واستثمر
بفلوسه

إحنا منضبطين بضوابط الشرع

\-

ضوابط الشرع بتقول لك عندك بيت عايش فيه إنتا وعيالك - دا
ما يفعش تبيعه

\-

معاك فلوس بعد كده - الشرع بيقول لك ما تجمّدهاش في تراب -
استثمرها ونفّع الناس معاك - ولك بكل نفقة تنفقها صدقة إذا نويت إنّك بتنفق
المال ده بنيّة مساعدة كلّ الناس اللي الفلوس بتدور بينهم

\-

لكن لو عندك بيت للسكن - وشقّة للمصيف - سايب شقّة المصيف دي
ليه ؟!

الفلوس دي أولى بيها إنّك تشغّلها

\-

أمّا لو كنتي إنتي ربّة أسرة والبيت ده بتأجّريه للغير - فأنا
بقول لك ما تعمليش غير كده - دا أضمن استثمار ليكي - أي نعم هو أضعف
استثمار - لكنّه أضمن استثمار

\-

لكن لو كنت انتا شابّ أو رجل - وتقدر تتعلّم الاستثمار
وتستفيد بالمال ده وتفيد بيه الناس - فلا تجبن عن ذلك ولا تضعف ولا
تعجز

قال رسول الله صلّى الله عليه وسلّم ( إنَّ اللَّهَ يَلُومُ عَلى
العَجْزِ )

فاستعن بالله ولا تعجز
