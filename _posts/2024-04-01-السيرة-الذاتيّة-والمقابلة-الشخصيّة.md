---
layout: post
title: "السيرة الذاتيّة والمقابلة الشخصيّة"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


السير الذاتية والمقابلات الشخصيّة  
----------------  
السلام عليكم اخوتي الكرام  
تمر عليّ بعض السير الذاتية للسادة المهندسين
المحترمين  
وبالعادة اتصفح السيرة الذاتية قبل ان امررها
لطالبها  
تحسبا لوجود خطا او شئ من هذا القبيل  
فيتم مراجعته مع صاحب السيرة الذاتية  
--------------------------  
وبناءا علي هذا  
لاحظت بعض الاخطاء التي يقوم بها الاخوة الكرام  
واردت التنبية عليها  
----------  
اولا اكثر شئ بينرفزني ان حد يبعت لي سي في اسم
الفايل  
cv  
او  
final cv  
الاكثر اثارة للغيظ ان تجد الفايل اسمه  
my cv  
ده شئ مستفذ جدا كنت المفروض هاتكلم عنه بعد ما اتكلم عن
السي في نفسه لكن ما قدرتش أءجّله  
---------------  
ارجوك اكتب اسمك علي السي في  
واكتب التايتل بتاعك  
يعني ما تكتبش  
mahmoud marzouk cv  
اكتب  
mahmoud marzouk cv - certified solidworks expert  
عشان اللي يشوف الفايل يفتحه  
ولو شافه في الايميل ينزله  
----------------  
واهتم بالكتابة  
يعني بدل كل الحروف السمول دي اكتب كده  
Mahmoud Marzouk CV - Certified SolidWorks Expert  
حسس اللي السي في رايحله انك مهندم كده قبل ما يفتح السي
في  
------------------  
نرجع بقي للنقطة اللي كنت عاوز ابدا بيها  
السي في نفسه  
او كلمة سي في  
--------------  
هي مصطلح عام لبعض الملفات التعريفية  
منها ما يعرف باسم  
Resume  
ودي بتبقي صفحة او صفحتين بالكتير زي المرفق في
الصورة  
ودي بتبعتها لشركة طالبة طلب عام لتوظيف مهندسين  
متوقع ان يروح لهم الف سي في ولا حاجة  
فانتا بتحط الطعم فقط اللي ممكن يلفت انتباه الشركة
ليك  
فيعدوك في التصفية الاولية  
--------------  
يعني صاحب الشركة اللي رايحله الف سي في  
مش هيقراهم  
هيبص عليهم بسرعة  
ويطلع 20 مثلا علي جنب  
--------------  
السي في او الريزيوم هدفه  
هو لفت انتباهه بسرعة  
انه يطلع الورقة بتاعتك من بين الالف ورقة  
ضمن العشرين اللي هيذاكرهم باستفاضة  
---------------  
دي حاجة  
الحاجة التانية بقي هيا اللي اسمها سي في فعلا  
ودي بتبقي تفصيلية  
بيضاف ليها شوية حاجات  
اولها الشهادات الحاصل عليها - صور ليها يعني  
طبعا مش في الريزيوم تحط له عشرين شهادة  
الشهادات تتحط في السي في التفصيلي  
الحاجة التانية اللي تتحط بعد الشهادات  
هي نماذج من مشاريعك واعمالك  
طبعا بتكون حريص  
ان المشاريع دي لو تمت في شركة قبل كده  
انك تحط صور غير فنية  
يعني ما تحطش صور توضح اسرار فنية للشركة السابقة  
-------------------  
يبقي كده الاضافة اللي علي الريزيوم  
واللي تفرقه عن السي في  
هيا اضافة الشهادات  
واضافة سابقة الاعمال  
-----------------  
النوع الثالث بيكون سي في للشركات  
يعني ملف تعريفي بالشركة  
وده عادة بيكون في شكل كاتالوج  
وممكن تلاقيلها صورة تانية  
انك تدخل علي موقع الشركة  
فتلاقي تابه اسمها  
About Us  
دي تعتبر السي في بتاعة الشركة  
-------------------  
بيضاف ليها حاجة رابعة هيا شركاء النجاح  
يعني بعد التعريف المختصر  
والشهادات الحاصلة عليها الشركة  
وسابقة اعمالها  
بيضاف شركاء نجاح الشركة  
زي ما في احد اعلانات شركات مكافحة الحشرات  
هتلاقيهم بيقولوا انهم اشتغلوا مع المقاولين العرب ومصر
للطيران  
-------------------  
هما في الاعلان بيقولوا ان دي سابقة اعمال  
لا طبعا  
دول شركاء نجاح  
سابقة الاعمال هيا انك قمت باعمال كذا وكذا في المقاولين
العرب او مصر للطيران  
انتا كشركة يعني  
------------  
يبقي كده اتعرفنا علي التلات انواع بتوع السي في  
سواء سي في مختصر  
او مفصل  
او للشركات  
--------------------  
وقلنا ان السي في المفصل ده  
تبعته في حالة انك بتستهدف حد معين  
وانتا بس اللي باعت السي في في الوقت ده  
مش الف واحد  
وعاوز تبين له قدرات خاصة  
يعني السي في بتاعي اللي بابعته لشركات التدريب  
بيكون حوالي 50 صفحة  
بس طبعا شركات التدريب ما عندهاش الف مدرب  
في حين اني لو بابعت سي في لشركة عادية  
هتلاقيني باعت الصفحتين اللي في الصورة بتاعة
البوست  
----------------------  
طيب  
المفروض السي في يحتوي علي ايه  
باتكلم عن السي في الصفحة او الصفحتين  
--------------  
قلنا لازم يكون مختصر  
اكتب فقط  
اسمك  
وتليفونك  
وايميلك  
والمؤهل الحاصل عليه وسنة التخرج  
واهم الكورسات الحاصل عليها  
وخبراتك بما لا يزيد عن 3 او اربع خبرات  
واختار الافضل لو كان عندك اكتر من خبرة سابقة  
وفي الاخر لو عاوز تشد انتباه صاحب العمل بشئ مميز او
غريب  
-----------------  
لكن ما تكتبش قصة حياتك في السي في  
يعني مثلا انا يفرق معايا ايه كصاحب عمل انك تكون متزوج او
اعزب  
يفرق معايا ايه انك ساكن في شارع 3 عمارة 17 الدور اللي
علي اليمين فوق عم عبده البقال  
كل دي تفاصيل غير مهمة  
واحيانا تكون مستفزة  
------------------  
كما ان الكتابة الكتير بتسبب خطا كتير  
واحيانا بيكون الخطا ده اشارة سلبية لصاحب العمل  
---------------  
عشان كده ما انصحكش تكتب فقرات  
لانك غالبا هتغلط في الصياغة  
انتا لغتك الاساسية عربي اصلا مش انجليزي  
فبتلاقي ناس كاتبة فقرات نحويا غلط جدا  
------------------  
وارجو بلاش الفقرة الثابتة اللي في بداية كل سي في
دي  
انك انسان طموح ومجتهد وتسعي للحصول علي وظيفة مش عارف
ايه  
اول كلمة فيها بتخلي صاحب العمل يفوتها ويخش علي اللي
بعدها  
-------------------  
وبردو السطرين اللي في الاخر بتوع انك هارد ووركر وتجيد
العمل في فريق وتحت ضغط وكده  
وبلاش انك تكتب انك بتحب القراءة والصيد وكده  
فوّت الحاجات دي الله يكرمك  
مش علشان لقيتها مكتوبة في فورمات نازلة من النت  
تبقي هيا صح وجميلة  
انا شخصيا باستفز منها جدا  
مش مهم تاريخ ميلادك لكن مهم تاريخ تخرجك  
----------------------  
ما تكتبش اكتر من رقم تليفون  
علي فكرة اهم مساحة في السي في هيا بتاعة رقم
التليفون  
لان معظم الشركات ما بتقراش السي في  
بتلاقيه شكله كويس تقوم لاقطه رقم التليفون
ومكلماك  
بعد كده اثناء المكالمة بقي تلاقيها بتسالك عن كل حاجة في
السي في  
يعني هما ما قرؤوش السي في  
عجبهم فلقطوا رقم التليفون وكلموك  
فركز علي رقم التليفون الله يكرمك  
--------------  
لو باعت السي في جوا مصر بلاش تكتب  
002  
او +2  
بلاش لغبطة  
فيه ناس في سكرتريارات الشركات بتفك الخط  
بلاش تلغبطهم  
--------------------  
وبلاش الوان كتير وبهرجة في السي في  
خليك رسمي  
اي نعم التغيير مطلوب بس مش لدرجة انك تكتب سي في كانه
مجله  
ممكن تضيف صورة  
ماشي  
بس ما تبهرجش  
----------------------  
الاخطر والاخطر انك تخلي السي في جرنان  
خط صغير وكلام كتير وحاجة عذاب  
ليه كده  
-------------------  
روق كده علي اللي هيقرا السي في  
اختصر  
وخليك فورمال  
التجديد مطلوب بس مش قوي  
ده غير واحد مصمم فوتوشوب وبيعمل سي في  
ده لو عمل سي في فورمال مش هقبله طبعا  
اما انتا باعتبارك مهندس فخليك في الكادر  
التزم بالفورمة  
--------------------  
بس مش اقصد الفورمة اللي علي الانترنت  
الفورمة اللي علي الانترنت بتاعة واحد بيقدم لوظيفة
سكرتير  
بلاش الفورمة دي  
اكتب  
اسمك  
رقم تليفونك  
ايميلك  
البكالوريوس الحاصل عليه وسنة التخرج  
الشهادات - الاعلي فقط  
الخبرات - الافضل فقط  
وملحوظات للفت الانتباه  
-------------  
بالنسبة للشهادات فارجوك كمهندس بلاش تكتب انك حاصل
علي  
ICDL  
وارجوك اكتر بلاش تكتب انك بتجيد ال  
Word  
او تجيد تطبيقات الانترنت  
----------------  
خش في الصميم  
انتا بتاع ايه  
اكتب الدورة الحاصل عليها  
وبلاش تفاصيل كتير الا لو كانت شهادات دولية او
حاجة  
وبلاش تبعت الشهادات كصور بجانب فايل السي في  
ادمجهم كلهم في فايل وورد  
وسيف الفايل بي دي اف  
------------------  
اللغة في رايي ليست ذات اهمية  
انتا مش هتشتغل مترجم  
ومش مطلوب منك تكون اسطورة في اللغة  
اسمع فيديوهات لخبراء يابانيين او فرنساويين او
المان  
وشوف بيتكلموا انجليزي ازاي  
انتا بتتكلم احسن منهم  
----------------------  
ونصيحة للغة  
سيبك من الكورسات والكلام ده  
شغل طول النهار توتوريالز انجليزي  
زهقت خش علي وثائقيات انجليزي - بدون ترجمة طبعا  
بلاش افلام انجليزي قبل ما تكون خلصت المرحلتين
دول  
لانك مش هتفهم حاجة  
ومش مطلوب تفهم علي فكرة  
مطلوب منك كمهندس في شركة  
انك تعرف بالكتير تقرا صفحة في كاتالوج  
بتاعة مواعيد تغيير زيت مكنة ولا حاجة  
مش هتغني انجليزي في الشركة يعني  
انا اقصي حاجة عملتها اني ترجمت كاتالوج ونش  
مش اكتر من كده  
--------------  
بالنسبة للخبرات  
اكتب الاحدث اولا  
ما تتكلمش كتير عن الوظايف اللي اشتغلت فيها  
وانك قدرت ترفع كفاءة مش عارف ايه  
وقدرت ترتقي بالعمل في مصنع مش عارف ايه  
------------------  
اكتب الخلاصة  
اشتغلت في وظيفة كذا في مصنع كذا من الفترة الفلانية
للفترة الفلانية  
لو فيه حاجة بارزة قوي اكتبها  
يعني مثلا تقول انك اشتغلت مع خبراء المان لمدة 6
شهور  
آه دي ممكن تلفت انتباهي  
مثلا اشرفت علي اختيار واستيراد وتركيب وبدء تشغيل ماكينة
كذا ودربت العمال عليها  
لكن ما تكتبش انك استطعت العمل في خط الانتاج ورفعت كفاءته
من انتاج 150 قطعة في اليوم ل 160  
---------------------  
بالنسبة للتعريف بالنفس في البداية  
قلنا بلاش تكتب انك مصري - مسلم - متزوج - دكر  
كل ده عادي  
------------------  
ما هو انتا بتبعت لي سي في في مصر  
واسمك حسنين الدكروري  
كاتب انك مصري ليه  
لو باعت السي في بره ماشي  
--------------  
ملحوظة تانية بقي وخطيرة جدا  
ما تكتبش اي حاجة سلبية عن نفسك  
ما تكتبش مثلا انك مطلق  
ليه  
هستفيد ايه انا  
وانا مالي يا عم الله يصلح حالك  
ما تكتبش انك مدخن  
واخد اعفاء امني من الجيش  
اكتب اعفاء وخلاص  
لازمتها ايه امني دي  
وابقي روح بعد فترة ادارة التجنيد وشيل كلمة امني
دي  
ما تكتبش مثلا انك اشتغلت في مصنع لمدة شهرين  
اكتب انك اشتغلت وخلاص  
لكن شهرين دي تديني انطباع سئ عنك انك هتخلع
بسرعة  
-----------------  
بالنسبة لما تكتبه في السي في  
الجديد يزيل القديم  
يعني كحديث تخرج عادي جدا ومقبول انك تتكلم عن مشروع
تخرجك  
وفي بند الخبرات هتكتب الاماكن اللي اتدربت فيها  
لكن كل ما تنضاف ليك خبرة امسح موضوع التدريب  
اكتسبت خبرة اكتر امسح موضوع مشروع التخرج  
---------------------  
اما انك تتكسف تكتب انك حديث التخرج فده غلط  
عادي جدا انك تكون حديث تخرج  
---------------  
ولا هوا اللي رايح له السي في ده  
خد حقنة نام عشر سنين بعد التخرج  
صحي لقي نفسه خبرة عشر سنين  
------------------  
ما هو ابراهيم محلب اول ما اتخرج كان حديث تخرج  
جالنا مرة في المنصورة سنة 2008 وكلمنا عن اول شغل
ليه  
حاجة متعبة جدا  
قال لنا انه عاش 5 سنين في قواعد الكباري اللي تحت
الميه  
يعني لو كانت القاعدة اتطربقت عليه كان راح فيها  
--------------------  
مقبول جدا عند اصحاب المصانع انك تكون حديث تخرج  
وما تحاولش تتملص من الموضوع ده  
اصل انتا كده فعلا  
وكل زمايلك حديثي التخرج كده  
وما تحاولش تنكر ومش هتعرف تضحك علي صاحب العمل  
وهوا مش متضايق من كده علي فكرة  
-----------------  
يعني انتا واحد لسه متخرج  
هيلومك مثلا انك ما عندكش 10 سنين خبرة  
ايه المنطق في كده  
-------------------  
انتا حديث تخرج  
ورايح طالب شغل مناسب ليك مش عاوز تبقي المدير
العام  
وهوا هيديك شغل مناسب ليك مش هيمسكك المصنع كله  
وهيديك اجر مناسب لخبرتك مش مليون جنيه  
بعد سنتين هتسيبه وتروح مكان تاني بخبرة سنتين  
هيديك شغل مناسب لخبرتك ومرتب مناسب بردو  
------------------------  
كلنا هذا الرجل  
فاتطمن وخلي عندك ثقة بنفسك  
ولو لقيت صاحب العمل بيلوي دراعك من الناحية دي سيبك
منه  
وقول له ببجاحة انا حديث تخرج عندكوا شغل مناسب ليا ولا
لا  
لكن ما تتحايلش عليه  
اطلبوا الحاجات بعزة الأنفس فعند الله قضاؤها  
----------------------  
ومعلومة لما تكون حديث تخرج روح للشركات الكبيرة  
لانها عندها اقسام كتير  
ومهام كتير  
ومن ضمن المهام دي فيه مهام مناسبة لحديث التخرج  
------------------  
بينما المصنع الصغير محتاج مهندس واحد يشغله  
والمهندس ده لازم يكون خبرة طبعا  
الا لو كانوا عاوزين حد معاه يساعده  
وياخد منه الخبرة  
تحسبا لان الراجل ده يمشي  
فبردو ما تياسش انك تقدم ورقك في المصنع الصغير  
لكن ركز اكتر علي المؤسسات الكبيرة  
---------------------  
وما تسافرش بدون خبرة  
ارجوك  
ابوس رجلك  
ما تسافرش من غير خبرة  
----------------------  
ولو هتسافر خد بنصيحة حد راجع من السفر بخازوق  
هوا اللي هيوضحلك الخوازيق فين في سكة السفر  
-------------------  
لو هتبعت السي في بره  
ضيف صفحة بالعربي في الاخر فيها كلام مختصر للسي
في  
------------------  
احيانا شركة من بره تكلمك بخصوص السي في  
وف نص الكلام تلاقيه بيرطن بالانجليزي  
لو فاهم جاريه في الكلام  
بس ما ترغيش عشان ما تغلطش  
لو مش فاهم وقفه وقول له يكلمك بالعربي  
او قول له يعلي صوته  
او يتكلم بالراحة  
لانه بيختبرك اساسا  
-----------------  
لو عملت فاهم هيختم كلامه بسؤال عن اللي قالهولك  
وهيبقي شكلك وحش  
قول له يعلي صوته ويتكلم بالراحة  
لكن ما تجاريهوش الا لو كنت فاهم فعلا  
--------------------  
انا في موقف زي ده باسمع عادي  
ولو حاجة تستحق الضحك باضحك  
تستحق الاستعجاب باستعجب  
فيفهم اني فاهم هوا بيقول ايه  
وبعدين برد عليه بالعربي عادي  
بعد ما يخلص قصة حياة شركته بالانجليزي  
يلاقيني بقول له ما شاء الله  
-------------------  
هيا مش منظرة يعني  
مع اني باتكلم انجليزي عادي  
بس انا مش مؤمن بان اللغة ميزة او عيب في المهندس  
لو مترجم ماشي  
هتتعامل مع اجانب يعني تبقي مهمة الي حد ما  
غير كده لا اري لها اي اهمية ولا اكتبها في السي في الخاص
بي  
---------------  
ارجوك ابعت السي في في صيغة بي دي اف  
-------------------  
ما تشيلش هم السي في زيادة عن اللزوم  
فيه ناس بيقفلطوا السي في بشكل غريب  
وتحس انهم مرعوبين ليكتبوا كلمة غلط  
او قاعدة غلط في الجرامر  
ده فيه بلاوي ما تقلقش  
السي في بتاعك لو معقول يبقي تمام  
----------------  
اما بخصوص المقابلات  
فالقاعدة الذهبية هيا انك تكون رايح ومش هتموت علي
الشغل  
تبقي رايح عادي جدا  
بلاش تقضي الليل تكوي الهدوم  
كل ده مش مهم  
-----------------  
ببساطة خش علي موقع الشركة علي الانترنت  
اعرف هيا بتشتغل في ايه  
لو عرفت التكنيك اللي شغال عندهم  
خش ع اليوتيوب شوف عنه فيديوهات  
يعني مثلا شركة شغالة في حقن البلاستيك  
خش شوف ايه حكاية الحقن ده  
بيوجع ولا لا  
قدرت اكتر ترجع تفتح كتاب كنت بتدرسه  
وكان بيتكلم عن الموضوع ده يبقي تمام  
-----------------  
البس عادي  
البس نضيف بس ما تبالغش  
المرة الوحيدة اللي لبست فيها بدلة  
كان في اول شغل بعد التخرج  
----------------  
والمقابلة كانت عبارة عن انهم عطوني بارت موبيليا
ارسمه  
خد معايا يوم كامل ورسمته بنسبة 70 % مثلا  
------------------  
واكتشفت بعد كده  
ان البارت ده راح لشركة  
كل المهندسين اللي فيها ما عرفوش يرسموه  
بعتوه للشركة اللي كنت رايحها  
المهندسين اللي في الشركة جربوا ييجي 50 مرة علي البارت
ده  
وكل مرة يصنعوه علي مكنة سي ان سي يطلع بايظ  
-----------------  
عرفت كده لما شفت النماذج البايظة بتاعة البارت
ده  
فسالت احد العمال فحكالي القصة دي  
المقصود ان افضل مقابلة شخصية هيا اللي بتكون كده  
تقدر تسميها امتحان  
--------------------  
وعلي الهامش  
لما تشتغل في مكان  
اتصاحب علي العمال  
وليس علي اصحاب الياقات البيضاء  
------------------------  
تاني شغل رحت ببنطلون جينس وتيشيرت وكوتشي  
علي ما صاحب الشركة طلب لي ينسون  
كنت فتحت اللاب علي فيديوهات  
لتصميمات كنت عملتها في الشركة الاولانية  
كنت شغال بالكاتيا  
---------------  
الراجل شاف التصميمات عجبته  
طبعا تصميمات ما فيهاش اسرار للشركة الاولي  
دردش معايا شويه في قواعد التصميم  
وطرق التصنيع الخاصة ببعض الحاجات الفنية  
جاوبت عليه  
------------------  
فيه سؤال ما كنتش اعرفه قلت اني ما اعرفوش  
احسن ما افتي  
المهم الحمد لله اشتغلت  
--------------------  
بعد المقابلة دي  
بقت كل المقابلات باعتبرها جلسه تعارف ودردشة  
قائمة علي الندية وليس علي طلب العمل  
-------------------  
اذكر مرة في احدي هذه الجلسات كان صاحب شركة كبير  
وبيقول لي الدنيا فيها حاجات صح وحاجات غلط وكل شئ
نسبي  
كل شئ له نسبة  
--------------  
يعني انتا متزوج  
قلت له ايوه  
------------------  
قال لي طبعا تثق في زوجتك بنسبة كبيرة ممكن تكون 99 %
طبعا  
كشرت في وشه وقلت له طبعا لأ يا اما 100 % يا اما
لا  
ال 99 % دي تعتبر صفر %  
الراجل ابتسم وقال لي برافو عليك  
------------------  
اقصد ما تقضيش الانترفيو انك قاعد تهز دماغك
وخلاص  
------------------  
وما تفتيش  
ارجوك ما تفتيش  
اذكر مرة في اختبار نظر الممرضة بتسالني الدايرة دي
ايه  
قلت لها يمين شمال يمين وهكذا  
جات علي دايرة ما كنتش شايفها قلت لها مش شايفها  
مع اني كنت ممكن اخبط اي حاجة وخلاص  
وممكن تطلع صح  
بس اكرم ليا اني اقول مش عارف عن اني افتي  
-------------------  
وعلي فكرة بيبان  
اللي بيفتي بيبان  
تبص له كده تقول آننننننننننن  
بدا يفتي آهو  
هههههههههههههههه  
-----------------  
ومش مطلوب منك علي فكرة  
قبل ما تشتغل في مصنع  
انك تكون علي قدر خبرة الناس اللي فيه  
امال انتا هتكتسب خبرة ايه من خلال عملك في المصنع
ده  
----------------------  
اكيد وانتا جاي لسه اول يوم هتكون ينقصك الخبرة  
لكن لا ينقصك العقلية الهندسية  
اللي اتكونت معاك في الكلية  
وفي الخبرات السابقة ان وجدت  
------------  
واخيرا ايا كان الامر ابتسم  
وسلم علي صاحب العمل  
وقول له فرصة سعيدة  
وع العموم السي في بتاعي عندكوا  
في اي وقت تحتاجوا اي خدمة كلموني  
والسلام عيكم  
اذا ما قدرتش تكسبه  
ما تخسروش  
-------------------  
اذكر كنت في امتحان رخصة القيادة بالكومبيوتر  
وأحد اقاربي بالخارج يشاهدني وانا بامتحن  
الامتحان خلص والنتيجة طلعت  
فابتسمت  
وقمت سلمت علي امين الشرطة اللي بيدير الامتحان  
وقلت له فرصة سعيدة  
ومشيت  
------------------  
طبعا قريبي ده فرح  
وبيستقبلني وانا طالع من غرفة الامتحان  
علي اساس اني نجحت  
فضحكت وقلت له ما نجحتش عادي  
--------------  
ارجو ان الناس تاخد الامور كده  
وانا مقدر الشعور في الوقت اللي بتكون فيه محتاج
تشتغل  
لكن حافظ دائما علي ثقتك بالله وفضله الواسع  
ثم حافظ علي ثباتك وثقتك بنفسك  
واستغل وقت عدم العمل في صقل مهاراتك  
--------------------  
والله يوفق الجميع ان شاء الله  
تحياتي  
وشكرا  
والسلام عليكم ورحمة الله وبركاته
