---
layout: post
title: "فضّ المجالس"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


أكتر كلام باكرهه هو

كلام فضّ المجالس وتطييب الخواطر




وده ينبثق من عائلة كبيرة لكلام الضلال

بسمّيها الكلام الحمّصيّ




كلام فضّ المجالس

زيّ ما يكون واحد متعدّي على حقّ واحد تاني

فنقول

خلاص يا جماعة

المعتدي هيرجّع الحقّ للمعتدى عليه

ونمشي بقى




ما هو أصله واضح إنّ الموضوع مش هيتفضّ

وإحنا هنبان رجّالة مهزّئين

وما عرفناش نجيب الحقّ للمظلوم

فنقوم قافلين القعدة بكلام من النوعيّة دي




أو يكون فيه خلاف بين زوج وزوجة

فتتفضّ القعدة على إنّه

خلاص ده أبو عيالك ودي أمّ عيالك

وخلاص




حاجة كده زيّ دفن النار تحت الرماد

بدون إطفائها




أو يكون نزاع على ورث

فتتفضّ القعدة على إنّنا أهليّة في بعض

والضفر ما يطلعش من اللحم

والدمّ عمره ما يبقى ميّه

والبيبس ف التلّاجة في رفّ الباب




وأصل ده عمّك - في مقام أبوك

ودي بنت أختك - في مقام بنتك




أيوه وبعدين ؟!

ولا قبلين

الورث اتّاكل حتتك بتتك

وإنتا كنت شاهد باطل على ده

وباركت وثبّتت الظلم




كلام تطييب الخواطر

شبه الكلام اللي فات

بسّ بيتوجّه عادة

للشخص المظلوم لوحده




اللي هوّا

معلشّ استحمل وبكره هتبقى تمام

معلشّ استحملي وبكره هيبقى تمام




السكوت وعدم النطق بالكلام ده

أفضل من النطق بيه

لأنّ ده إقرار للظلم

وقتل لروح الانتصار للحقّ

في نفس المظلوم




وأحيانا بيوصل الظلم بالظالم

إنّه يصدّق فعلا بناءا على الكلام ده

إنّه مش ظالم ولا حاجة

فبتكون إنتا بكلامك ده ثبّتت الظلم




تشوف بنت راكبة عربيّة

وخابطة واحد بموتوسيكل

والبنت قاعدة يا عيني في عربيتها

بتترعش وخايفة




تقوم تجري تقول

خير يا جماعة ما حصلش حاجة

ما تخافيش يا بنتي




وإنتا تمام يا بطل ما فيش فيك حاجة

دي خدوش بسيطة

والموتوسيكل تمام ما فيهوش حاجة




أعوذ بالله من ده ظلم !!!

ده بدل ما تطلب الشرطة للمخطأة

وتمنعها من الهروب بعربيتها

وتاخد نمرة العربيّة

وتطلب الإسعاف للمظلوم ؟!!!




الكلام ده بيتفرّع من عيلة كبيرة للضلال

اسمها

الكلام الحمّصيّ




الكلام الحمّصيّ ده من قبيل

ربّنا يولّي من يصلح

إحنا بسّ لو كلّ واحد فينا عمل اللي عليه

هنبقى أحسن بلد في العالم




اللي هوّا أهلا وسهلا

أقوم أتحزّم وأرقص يعني ولّا إيه




ربّنا هيولّي من يصلح يعني إيه

قصدك نسكت يعني

وربّنا هيرسل لنا ملك بجناحين يحلّ المشكلة




ولمّا هوّا الموضوع كده

فإنتا ليه بتدعي ربّنا أصلا يولّي من يصلح

لازمته إيه ( الشخص ) اللي هيصلح ده

ما تقول ( ربّنا يصلح ) وخلاص




ولّا إنتا متخيّل

إنّه لازم بشر ( زيّك ) هوّا اللي يصلح

طب ما تصلح إنتا

أو اتنيّل اقعد ساكت

وما تقولش كلام يفسد ولا يصلح




وكلّ واحد فينا يعمل اللي عليه

ونبقى أحسن بلد في العالم إزّاي يعني ؟




يعني لو واحد فينا ما عملش اللي عليه

نعمل له إيه ساعتها ؟




هيردّ عليك ويقول لك

يا ابني كلّ واحد قبالته ربّنا

يعني سيبه لربّنا هيعاقبه

وما تشغلش بالك إنتا




وإحنا بقى إيه

ننشغل بإصلاح أنفسنا




كلام حمّصيّ بردو

اللي هوّا خلاصته عاوز يقول لك

سيب اللي يخرّب يخرّب

واللي يبوّظ يبوّظ

وهتقوم الصبح بعد التخريب والتبويظ ده

هتلاقي الدنيا جميلة والعصافير بتزقزق




بسّ إنتا إنوي خير بسّ

إنوي خير




وأختم بهذا الحديث العظيم

الذي لم يعلّموه لكم في المدارس عمدا

ليصنع هذا الجيل المستعدّ لقبول الظلم




وأكاد أتحدّاك أنّك أوّل مرّة تسمع هذا الحديث




قال رسول الله صلّى الله عليه وسلّم

لا يقفنّ أحدكم موقفا يضرب فيه رجلا سوطا ظلما

فإنّ اللعنة تنزل على من حضره

حيث لم يدافعوا عنه




ولا يقفنّ أحد منكم موقفا يقتل فيه رجلا ظلما

فإنّ اللعنة تنزل على من حضره

حيث لم يدافعوا عنه




ما حدّش هيعلّمك الحديث ده

لكنّهم هيعلّموك قوي إنّك تنكر الباطل بقلبك

ده حلو وجميل ولذيذ




وطبعا مش هيجيبوا لك الحديث من أوّله

من أوّل ( يغيّره بيده ) ولا ( يغيّره بلسانه )

هيدخلوا لك على ( يغيّره بقلبه ) على طول

وذلك أضعف الإيمان




وهيتمطّع قويّ وهوّا بيقول لك

( وذلك أضعف الإيمان )

هتحسّه بيؤدّيها بآداء ( وذلك أقوى الإيمان )




اللي هوّا يحسّسك إنّه

الله - حلو قويّ أضعف الإيمان دا يا أونكل
