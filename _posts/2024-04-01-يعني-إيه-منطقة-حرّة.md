---
layout: post
title: "يعني إيه منطقة حرّة"
date:   2024-04-10T00:00:01+03:00
author: "mahmoud"
category: "نصائح عن بناء المصانع"
tag: "نصائح عن بناء المصانع"
---


فيه ناس تصورها عن ( المنطقة الحرة )

إن دي المنطقة اللي بتصنع فيها الحاجات الصعبة

فلو حد اتكلم معاه عن تصنيع حاجة صعبة . يقوم قايل له ( ما
تروح المنطقة الحرة ) !!

.

أنا مش عارف إيه العلاقة ؟!

الناس دي بتفكرني بالقرموطي لما لقى أول حرف في
الجواب t

قال . يبقى t روح المطار تقابل
ابنك وحيد

.

خلينا نتكلم في البوست ده عن نقطتين

واحدة مهمة . والتانية مش مهمة

.

النقطة المهمة هي إنه ما ينفعش حضرتك تبني تصور عن حاجة
بناءا على ( الظن ) !!

هوا جوجل قصر مع حضرتك في حاجة ؟!

.

النقطة اللي مش مهمة هي إن المنطقة الحرة معناها إنك تصنع
فيها حاجة عن طريق إنك تستورد خام وتصنعه وتصدره

.

فلا الخام دخل البلد كخام . ولا طلع منها كمنتج

يعني الخام لا عدى على جمارك وهوا داخل

ولا المنتج عدى على جمارك وهوا خارج

إنتا كإنك في ( جزيرة جمركية )

فحضرتك بنسبة ٩٩ ٪ ما لكش أي علاقة بالموضوع ده

.

لكن زي ما قلت لحضرتك إن دي هيا النقطة غير المهمة

ركز في النقطة المهمة

ألا وهي . إنك ما تاخدش المصطلحات بالظن

.

مثال تاني /

يقول لك مثلا طريق شبرا بنها الحر

فالناس تفهم معنى كلمة طريق ( حر ) . إنه ما فيش عليه حدود
للسرعة

بينما معنى كلمة طريق حر إنه ما فيش فيه تقاطعات أو
يوتيرنات

.

يعني أي تقاطع أو يوتيرن عليه بيتم من خلال نفق أو
كوبري

لكن الطريق ليه حدود سرعة عادي

.

مثال تالت /

لما بنقول المشروع الفلاني بياخد الترخيص بالإخطار

يعني بعد ما بتعمل المشروع بتطلب من هيئة التنمية الصناعية
تيجي تعاين المشروع وتعطيك الرخصة

فالناس بتظن إنها هتعمل أي حاجة من دماغها والهيئة هتيجي
تعطيه الترخيص

.

أي نعم الهيئة هتيجي تعاين بعد ما تكون انتا خلصت كل حاجة
. لكن لازم تكون خلصت كل حاجة بالشكل اللي الهيئة هتوافق عليه أصلا

.

هوا معنى إن الأستاذ هيصحح ورقتك بعد ما تجاوب . إنك تجاوب
أي إجابة ؟!!

مش فيه منهج بتذاكره طول السنة
