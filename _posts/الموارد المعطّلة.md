---
layout: post
title: "الموارد المعطّلة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#الموارد_المعطّلة</u>](https://www.facebook.com/hashtag/%D8%A7%D9%84%D9%85%D9%88%D8%A7%D8%B1%D8%AF_%D8%A7%D9%84%D9%85%D8%B9%D8%B7%D9%91%D9%84%D8%A9?__eep__=6&__cft__%5b0%5d=AZXhrJCF_sdmwypGoK6XTGmHajq5yYjjkG8E-zpy41HHuosTN7xynuISUZLx-KFZh1O2z4GPibeEzDQMy3PCwkmABwJkT5CBv9mwF4RmsDpGQ6ghzN1707QwM5Rn4Iw5I-1As1xnkmcRBYpDoAQdmc_mmZO7fh2Xls5vilIQazKupmlyqrE9ld-8PAI1S-BIrh5Z39FUooUrwdEmv7orTPpT&__tn__=*NK-R)

\-

حضرتك لو عندك شركة - تأكّد إنّك تقدر تكسب ربح أكبر من اللي
بتكسبه حاليا - لو فقط انتبهت لفكرة ( الموارد المعطّلة )

\-

حضرتك عندك محطّة فواكه مثلا - وانتا شغّال في أنواع فواكه
معيّنة - وعندك تلّاجات لتخزين الفواكه دي

إنتا تقدر تستفيد من مورد التلّاجات ده خارج مواسم الفواكه
اللي انتا شغّال فيها - عن طريق إنّك تأجّر التلّاجات دي للناس اللي شغّالين في
الفواكه التانية

\-

حضرتك عندك مصنع بلاستيك - وألحقت بيه قسم اسطمبات عشان
بتحتاج إسطمبات كتير

مستحيل يكون قسم الاسطمبات ده شغّال 24 ساعة في ال 365
يوم

\-

فانتا تقدر تفصل قسم الاسطمبات ده كمصنع اسطمبات مستقلّ -
وتعمل له قسم تسويق - تصنّع في المصنع ده اسطمبات للغير - حتّى لمنافسينك -
عادي

\-

حضرتك عندك مصنع اسطمبات - وعندك خبرة في تصنيع الاسطمبات
مش متوافرة عند الناس

حضرتك تقدر تفتح شركة تدريب على تصميم الاسطمبات كنشاط
موازي لمصنع الاسطمبات - وتستغلّ مصنع الاسطمبات كجزء عمليّ للتدريب ملحق على
الكورس النظريّ

\-

حضرتك مستورد - تقدر تستورد للغير على بطاقتك الاستيراديّة
وتاخد عمولة

بل إنّ مكسب العمولة دي مضمون أكتر من مكسب شغلك نفسه اللي
ممكن يكسب أو يخسر

لكن العمولة هيّا عمولة - لا بتكسب ولا بتخسر

\-

حضرتك مهندس في شركة - تقدر تستغلّ الوقت اللي بعد وقت
الشركة في شغل فريلانس

الوقت ده مورد معطّل بالنسبة لك

\-

الأفكار في الموضوع ده لا نهائيّة - لكن الفكرة الأهمّ فيهم
هيّا إنّك تعرف أصلا إنّ الفكرة دي متاحة

وإنّك ما تتكبّرش عليها

\-

يعني ما تقولش أنا فلان اللي عندي محطّة فواكه بعشرات
الملايين - مش هاشتغل بأجّر تلّاجاتي للغير

القنعرة هتجيبنا لورا
