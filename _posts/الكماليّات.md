---
layout: post
title: "الكماليّات.md"
date:   2024-07-21T00:00:01+03:00
author: "Mahmoud"
category: "0 - مفاهيم حياتيّة"
---
كل ما تزيد قيمة الكماليّات عند الإنسان\
كلّ ما تقلّ قيمته هوّا شخصيّا\
والعكس\
-\
بمعني\
لو لقيت واحد مأنتك العربيّة\
جزمتة مراية\
لابس نضّارة الشمس بالليل\
كاوي القميص علي سنجة عشرة\
مسرّح شعره شعراية شعراية\
والبيرفيم جايب لاخر القارّة\
اعرف ان ده انسان عديم القيمة\
-\
الموضوع زي ما يكون عندك محفظة مليانة فلوس\
وجات لك فلوس زيادة\
هتفكر تشيل الكروت اللي مالهاش لازمة\
هتفكر تشيل الصور اللي مالهاش لازمة\
كارنيه النقابة ده بتاع ايه - ارميه\
-\
لكن تخيّل المحفظة فاضية ما فيهاش فلوس\
هتدور علي اي كلام فاضي تحطّه في المحفظة\
عشان لما تطلعها في مكان تبان منفوخة\
قال يعني الفلوس هتقع منها\
تحط بقي روشتات العيال\
كروت الشحن بعد ما تشحنها\
اي حاجة تعادل فراغ المحفظة من الفلوس
