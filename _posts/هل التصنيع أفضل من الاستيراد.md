---
layout: post
title: "هل التصنيع أفضل من الاستيراد.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
بشوف بوستات كتير من ناس بتقول ( عاوز استورد كذا )

فألاقي ردّ دائم في وسط الردود دي بيقول ( ما تصنّعه احسن ما
تستورده ) !!

\-

الحقيقة إنّ دا ردّ غير أمين - من حدّ غير خبير

التصنيع مش خناقة - ولا هوّا قرار عاطفيّ

ولا هوّا مفيد للوطن ولا حاجة زيّ ما بيروّج ليه

ولا الاستيراد مضرّ بالوطن بردو

\-

فائدة وضرر الوطن - هي مجموع فوائد وأضرار أفراد
المواطنين

يعني - بعبارة أخرى - لو كلّ واحد فينا دوّر على مصلحته
الشخصيّة - بدون النظر لمصلحة الوطن - هتكون هيّا دي مصلحة الوطن
حرفيّا

بسّ احنا نفلح ونعمل كده

\-

يعني

لو المستورد استورد أكتر - هيبقى أغنى - فهيستفيد - وهيفيد
الناس اللي حواليه - واحتمال كبير يفكّر في التصنيع بردو

\-

لو دكتو السنان عالج ناس أكتر - هيبقى أغنى - فهيشتري
عربيّة - فهيفيد مستورد العربيّات - فمستورد قطع غيار العربيّات هيستورد
أكتر - هيبقى أغنى - هيقوم عامل مصنع قطع غيار عربيّات - فالوتن
هيتتوّر

\-

كلّ ما في الموضوع إنّك بتنظر للموضوع نظرة ضيّقة - فمتخيّل إن
مصلحتنا إنّنا نحارب الاستيراد ونشجّع التصنيع !!!

\-

الموضوع مش خناقة

ربّنا سبحانه وتعالى وزّع الموارد على الأرض بشكل غير
متساوي - لكنّه حكيم

الحكمة لا تعني المساواة - وإلّا نعطي ولادنا كلّهم مصروف قدّ
بعض - اللي في الحضانة زيّ اللي في ثانويّ زيّ اللي في الجامعة

\-

فربّنا سبحانه وتعالى وزّع الموارد بشكل غير متساوي

عدم التساوي ده بيصنع ( احتياج ) في كلّ منطقة - لموارد مش
موجودة في المنطقة دي - لكنّها موجودة في منطقة تانية

الاحتياج ده بيخلق ( التواصل ) بين البشر

\-

ودي من حكمة ربّنا سبحانه وتعالى - إنّه خلق البشر ( محتاجين
) لبعض

قال تعالى

أَهُمْ يَقْسِمُونَ رَحْمَتَ رَبِّكَ ۚ نَحْنُ قَسَمْنَا بَيْنَهُم مَّعِيشَتَهُمْ فِي الْحَيَاةِ
الدُّنْيَا ۚ وَرَفَعْنَا بَعْضَهُمْ فَوْقَ بَعْضٍ دَرَجَاتٍ لِّيَتَّخِذَ بَعْضُهُم بَعْضًا سُخْرِيًّا ۗ وَرَحْمَتُ رَبِّكَ
خَيْرٌ مِّمَّا يَجْمَعُونَ

\-

سخريّا - بضمّ السين - يعني الناس ( مسخّرة ) لبعضها

غير سخريّا - بكسر السين - والتي تعني السخرية

كقوله تعالى

فَاتَّخَذْتُمُوهُمْ سِخْرِيًّا حَتَّىٰ أَنسَوْكُمْ ذِكْرِي وَكُنتُم مِّنْهُمْ
تَضْحَكُونَ

يعني كنتم تسخرون منهم

\-

إيه ده - يعني انتا عاوزنا نستورد وما نصنّعش ؟

دي في حدّ ذاتها مغالطة منطقيّة - إنّي أقول لك إنّي ( مش فارق
معايا ) إنتا تستورد ولّا تصنّع

فانتا تعتبرني بقول لك ( أنا عاوزك ) تستورد وما
تصنّعش

\-

إحنا مش بتوع صناعة

إحنا بتوع اقتصاد - بتوع رشد - بتوع ربح حلال

\-

إنتا متخيّل إنّ الصناعة هيّا الأفضل عشان هيّا الصحّ وهيّا اللي
بتنهض بالبلاد

وانا بقول لحضرتك إنّ اللي بينهض بالبلاد هو
الاقتصاد

الاقتصاد ده بقى له صور كتير - منها الصناعة - ومنها
التجارة ( اللي منها الاستيراد )

\-

فالأفضل لحضرتك هو إنّك تعمل ( الأنسب ) ليك

لو الانسب ده كان الصناعة - يا أهلا وسهلا

كان حاجة غير الصناعة - يبقى اعمل الحاجة دي - حتّى لو كانت
الاستيراد

\-

الاقتصاد في العالم يخضع لحاجة عاملة زي نظريّة الأواني
المستطرقة كده

يعني - لوحده كده - بيعمل توازنات

فلمّا يكون الخام الفلانيّ متوفّر في البلد الفلانيّة - تلاقي
الاقتصاد لوحده بيخلّي البلد دي مهيمنة على سوق الخامة دي في العالم

ده تصرّف طبيعيّ في الاقتصاد

\-

تيجي دولة ما بقى - ومش عاجبها حكمة ربّنا سبحانه وتعالى في
الكون - وعاوزة مصانع بلدها تشتري الخامة دي من بلدها بالعافية كده بدل ما
تستوردها - فتقوم رافعة الجمارك على الخامة المستوردة دي

\-

فتكون النتيجة إيه حضرتك ؟!

إنّ المصانع تشتري الخامة من المصادر المحلّيّة - أغلى من
الأسعار العالميّة طبعا - فتقوم المصانع دي مطلّعة المنتج أغلى من سعره
العالميّ طبعا

فمين اللي هيلبس خازوق المنتج الغالي ده ؟!

الشعب طبعا

\-

الشعب اللي الدولة كانت بتقول إنّها بترفع الجمارك على
الخام المستورد عشان خاطر عيونه !!!

\-

طبعا هيّا لا كانت عشان خاطر عيونه ولا حاجة - هوّا يعني
وزير الجمارك خرّيج تالتة أوّل - ومش عارف التأثير العكسيّ ده - ما هو
عارف

لكن طبعا الدولة بتحطّ جمارك عشان تاخدها توزّعها على
الحبايب وخلاص - وكلّ عام وأنتم بخير - ويتحرق الشعب على المصانع

\-

فيه مشكلة تانية في موضوع ترجيح كفّة الصناعة على الاستيراد
لمّا بترفع الجمارك على المستورد

ألا وهي

إنّك بتخلّي المصنّع المحلّي يكمّل في غيّه !!

\-

يعني

المنتج ده بيتصنّع في مصر ب 10

وبيستورد ب 9

تقوم حضرتك حاطط عليه جمارك 2 - فيبقى المستورد ب
11

فالشعب يشتري المصريّ ب 10

\-

هنا حضرتك خلّيت المصنّع المصريّ ما يفكّرش يصنّعه ب 9 - ولا
يفكّر هوّا ممكن يعمل كده ازّاي - لإنّه ببساطة - يعمل كده ( ليه ؟! )

\-

بينما لو حضرتك حطّيت المصنّع المحلّيّ قدّام الأمر الواقع -
هيصنّع نفس المنتج ده ب 9 - و ب 8

\-

ما المستورد أبو 9 ده كان متصنّع في بلده ب 7 أصلا - وعلى
ما وصل لك هنا بقى ب 8 - والمستورد باعه ب 9

إذن - فهوّا ممكن يتصنّع ب 7 ( شاملة ربح المصنع )

\-

أو

يلاقي نفسه مش قادر ينافس تماما - فيقفل - يبقى ألف
بركة

\-

إيه ده - انتا عاوز المصانع تقفل ؟!

أنا عاوز المصانع ( غير الاقتصاديّة ) تقفل

\-

لمّا يقفل - هيروح يشتغل في حاجة بتحقّق له ربح حقيقيّ - بدل
ما هو عايش على ربح بيحقّقه نتيجة لنظام حمائيّ عاملاهوله الدولة - مش هوّا
اللي اجتهد بنفسه وعمله

\-

طب ما هو المستورد هيرفع السعر ل 11 و 12

مش هيقدر - لإنّ فيه مستورد تاني بيبيع ب 9

ولو همّا الاتنين عملوا كده - هيطلع لهم مصنّع يصنّع ب 8
ويبيع ب 9

\-

قلت لحضرتك - السوق عامل زيّ الأواني المستطرقة - أفضل تدخّل
من حضرتك في السوق - هو إنّك ما تتدخّلش فيه - هوّا ماشي بنظام ربّانيّ - وحضرتك
مش هتفهم أحسن من ربّنا سبحانه وتعالى

\-

فيه فرق بين إنّي أكون بتاع صناعة - وبين إنّي أشجّعك على
الصناعة

أنا بشجّع على الصناعة فقط ( المؤهّلين للصناعة )

لإنّ دخول غير المؤهّلين هيضرّ الجميع -
بما فيهم أنا شخصيّا

ما همّا لمّا يدخلوا ويصرفوا ويفشلوا - ما هيقولوا لي انتا
السبب

\-

أنا ما اقدرش أقول لك إنتا أفضل مجال ليك هوّا إيه

لكن أقدر أقول لك انتا مؤهّل للصناعة ولّا لأ

بأسئلة بسيطة وهي

\-

أوّلا /

حضرتك معاك راس مال كام ؟

على الأقلّ حاليا حضرتك محتاج 2 أو 3 مليون للبداية - وممكن
أكتر

\-

ثانيا /

هل حضرتك تاجرت قبل كده ؟

لو لأ - يبقى تاجر الأوّل

\-

لإنّ ممكن يكون معاك فلوس - لكن مصدرها مش التجارة - الفلوس
دي بالنسبة لي تساوي صفر

لإنّ حضرتك لمّا هتصنّع - هتضطرّ تبيع - تتاجر يعني

تجيلي وقتها تقول لي إنّك صنّعت - بسّ ما بتعرفش تتاجر
؟!!!

يعني سلخت قبل ما تدبح

\-

ثالثا /

حضرتك بتتاجر من إمتى - وحجم مبيعاتك سنويّا قدّ إيه
؟

يعني - ما تكونش حضرتك بتتاجر من 6 شهور - وعاوز تفتح
مصنع

ع الأقلّ يكون بقالك من 3 ل 5 سنين بتتاجر

\-

وما تكونش فاتح محلّ صغيّر في مدينة صغيّرة - وتقول لي
بتاجر

\-

بتتاجر يعني حضرتك وكيل كبير - بتوزّع جملة على محافظة على
الأقلّ - أو أكتر من محافظة مجاورة

أو موزّع يدّ أولى بتوزّع للجمهوريّة كلّها بالنيابة عن مصنع أو
مصانع

أو مستورد بتوزّع على التجّار

\-

يعني حجم مبيعاتك في السنة ع الأقلّ 10 مليون جنيه ( مبيعات
مش راس مال )

وبتبقى عادة أكتر من كده بكتير

\-

فلو حضرتك كده - ساعتها نقدر نشوف هل الصناعة مناسبة ليك
ولّا لأ

لو مش كده - فالصناعة مش مناسبة ليك - وما تاخدش بنصيحة
أخينا اللي اتكلّمنا عنها في أوّل سطر في البوست

مش كلّ ما تشوفوا حدّ عاوز يستورد حاجة تقولوا له ما
تصنّعها - هيّا مش خناقة

\-

أخيرا

\-

شوف حلقة ( الطرق الصحيحة لبدء الاستثمار الصناعيّ )

على قناة المكتب على اليوتيوب

وما تطلبش الرابط
