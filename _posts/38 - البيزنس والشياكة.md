---
layout: post
title: "38 - البيزنس والشياكة.md"
date:   2024-07-21T00:00:01+03:00
author: "Mahmoud"
category: "تمّ تصويرها"
---
السلام عليكم\
خلّينا بمناسبة كلامنا عن البيزنس\
نتكلّم عن \" البيزنس والشياكة \"\
-\
مبدئيّا\
خلينا نقسم الموضوع للمراحل التالية\
1 - بيزنس بروفيشينال\
2 - بيزنس سيمي بروفشنال - أو نصّ بروفشنال يعني\
3 - بيزنس كاجوال\
-\
لاحظ إنّ التلاتة في البيزنس\
والأخير اسمه بيزنس كاجوال - ده غير الكاجوال
العاديّ\
-\
الموضوع محتاج صور طبعا لكن أنا هحاول أوصّلهولك
بالكلام\
وإن شاء الله هتفهمه لانّه بسيط جدّا\
-\
شوف يا سيدي\
أوّلا\
البيزنس بروفشنال يعني\
بدلة جاكت وبنطلون سادة\
من لون واحد\
ومن قماش عاديّ\
-\
وقميص سادة أبيض\
أو فاتح درجتين عن لون البدلة لو البدلة غامقة\
أو غامق درجتين عن لون البدلة لو البدلة فاتحة\
والأبيض هو الأصل طبعا\
-\
وكرافتّة بلون البدلة\
أو أفتح سنّة واحدة مع الغامقة\
أو أغمق سنّة واحدة مع الفاتحة\
-\
ويستحسن تطعيمها بأيّ نقط أو زخرفة\
عشان ما تبقاش كئيبة\
-\
وجزمة جلد أسود مع البدل الغامقة\
وجملي مع البدل الفاتحة\
-\
وحزام جلد رفيع بنفس لون الجزمة\
-\
وشراب بلون القميص\
-\
والأفضل من حيث الرسميّة هي البدل الغامقة\
-\
ثانيا\
السيمي بروفشنال يعني نفس اللي فات مع حذف\
إمّا الجاكت فقط\
أو الكرافتّة فقط\
-\
لو حذفت الاتنين ولبست قميص وبنطلون فقط\
فده ما اسموش بروفشنال\
ولا حتّي بيزنس كاجوال\
ده اسمه كاجوال بسّ\
-\
يعني ما يفرقش كتير عن كونك تلبس\
تيشيرت علي بنطلون جينز وكوتشي\
-\
البيزنس كاجوال\
هوا شبيه السيمي بروفشنال \" اللي من غير كرافتّة
\"\
مع استبدال الآتي\
الجاكت بتاع البدلة هيبقي بليزر\
بنطلون البدلة هيبقي بنطلون جينز\
القميص السادة هيبقي كاروهات - غالبا\
الجزمة الجلد هتبقي شامواه\
أو كوتشي وده غير مفضّل\
-\
الحزام الرفيّع هيبقي عريض - بتاع جينز يعني\
وممكن تلبس الحزام الرفيّع عاديّ\
-\
تعالي بقي للتشكيلات\
طبعا اللي فات ده مش قرآن\
فلازم له تشكيلات\
-\
أوّلا\
أكتر حاجة فيها تشكيلات هي البيزنس بروفشنال\
قد تظنّ أنّ البيزنس الكاجوال هوّا اللي فيه تشكيلات\
إطلاقا\
التشكيلات كلّها في البيزنس بروفشنال\
-\
وهي كالآتي\
إمّا هتزوّد الرسميّة أكتر\
أو هتفكّ الرسميّة شويّة\
-\
خلّينا نزوّد الرسميّة\
كده ممكن تضيف علي كلّ ما سبق - صديري\
لو كان الصديري بنفس لون قماش البدلة\
يبقي بتزوّد الرسميّة\
لو كان بلون مختلف يبقي بتقلّل الرسميّة\
-\
أنا ما بحبّش البروفلات السبعة\
اللي بتتلبس تحت البدل\
لكنّها بتكون ظريفة أحيانا بردو\
-\
ممكن تزوّد الرسميّة أكتر\
بوضع منديل في جيب البدلة\
لو منديل بسيط وسادة يبقي هيزوّد الرسميّة\
لو منديل مدندش يبقي هيقلّل الرسميّة\
-\
لو عاوز تزوّد الرسميّة لاقصي حدّ بقي\
يبقي البس بالطو طويل فوق البدلة\
بسّ ده هتقلعه أوّل ما تدخل أيّ مكان\
-\
طيّب\
خلّينا نقلّل الرسميّة شويّة\
هنا ممكن تلبس بدلة من قماش مخطّط\
مخطّط فقط - مش كاروهات\
كاروهات يبقي قلب علي بيزنس كاجوال\
-\
طيّب\
عاوزين نكسر الرسميّة أكتر\
هنا ممكن تلبس البدلة بحيث يكون\
الجاكت بلون والبنطلون بلون\
-\
ولو البدلة للسهرة فهتبقي بدلة توكسيدو\
سموكن يعني\
بيكون فيها نسبة لمعان\
وبيتلبس معاها بيبيون بدل الكرافتّة\
بدلة عريس يعني\
هههههههه\
-\
عاوزين نكسر الرسميّة أكتر\
يبقي القميص هيبتدي يكون ملوّن\
وكلّ ما تغيّر في ألوان القميص\
كلّ ما هتكون بتكسر الرسميّة\
-\
الأكثر رسميّة هو الأبيض\
بعده وبالقرب من الرسميّة\
هيكون القميص من عائلة ألوان الجاكت\
يستحسن يكون أفتح درجتين\
-\
يعني\
الجاكت الأسود هتلبس معاه قميص رصاصي فاتح\
مش غامق\
الجاكت الكحلي هتلبس معاه قميص لبني - مش أزرق\
الجاكت البنّي المحروق هتلبس معاه قميص رصاصي فاتح\
أو بيج - لكن مش بنّي\
-\
بالمناسبة\
ال 3 ألوان دول همّا أوّل 3 بدل تشتريهم\
أسود وكحليّ وبنّيّ محروق\
بعد كده ابقي شكّل براحتك\
-\
في نفس سياق تقليل الرسميّة بالقمصان\
مع البدل الفاتحة اختار قمصان أغمق درجتين\
وكرافتّات أغمق درجة\
-\
يعني\
البدلة البيج البس معاها قميص كحلي وكرافتّة زرقاء\
الرصاصي البس معاها قميص اسود وكرافتّة بنّي\
الأبيض مع قميص أسود تبقي عريس - بلاش أحسن\
ههههههه\
وجزمة بيضاء - يا خرابي - هههههه\
-\
عموما التشكيلة الأخيرة دي انا ما بحبّهاش\
بحسّها مقرفة\
باستثناء\
الجاكت الرصاصيّ والقميص الأسود والكرافتّة السوداء\
كده بقيت قيصر - هههههههههه\
-\
أهمّ حاجة في القميص إنّ ياقته ما تتطبّقش\
اتصرّف\
-\
الكرافتّة لازم توصل لمنتصف الحزام\
اشتري كرافتّات طويلة وسيبك من اللي في السوق\
-\
الحزام ممكن يكون فيه ضفيرة\
دي بتكسر الرسميّة سنّة\
-\
الجزمة ممكن تكون برباط\
ده بيكسر الرسميّة سنّة صغيّرة خالص\
-\
الاكسسوارات دي بتاعتك\
الساعة والخاتم وأزرار القميص\
ومشبك الكرافتّة والقلم الباركر\
والدبّوس اللي عليه لوجو الشركة\
وده كلّه بيزوّد الرسميّة\
-\
لو الموضوع رسمي قوي يعني\
واقف في معرض دوليّ يعني\
ممكن تعمل دبّوس مكتوب عليه اسمك\
والتايتل بتاعك في الشركة\
وده بيتلبس في اليمين قصاد جيب البدلة\
-\
في اليمين عشان اللي بيسلّم عليك يقرأه\
فيعرف إنّك فلان الفلاني مسؤول التسويق مثلا\
-\
بالنسبة للساعة\
لو الساعة معدن يبقي الفضّي مع البدل الغامقة\
والذهبي مع الفواتح\
-\
لو الساعة بحزام جلد\
يبقي الأسود مع الغوامق والجملي مع الفواتح\
-\
مينا الساعة يا ريت تكون هادية ما فيهاش أزرق مثلا\
كده قلبت علي كاجوال\
خلّيك في المينا البيضاء\
وطبعا ساعة أنالوج بعقارب\
إوعي تلبس ساعة رقميّة لتفضحنا - ههههههه\
-\
ممكن تكسر الرسميّة بسكارف - كوفيّة يعني\
-\
وفيه بدل بيتلبس معاها طاقيّة زيّ بتاعة المكسيكيّين
كده\
بسّ دي بعيدة قوي يعني\
-\
خلّيك في ربطة الكرافتّة العاديّة\
عاوز تشكّل في ربطة الكرافتّة يبقي بتكسر الرسميّة\
-\
زيّ ما قلت لك البروفشنال هيّا اللي فيها أكتر تشكيل\
-\
السيمي بروفشنال بقي ما فيهاش أيّ وجع دماغ من ده\
هوّا جاكت غامق وقميص أفتح درجتين وخلاص\
أو جاكت فاتح وقميص أغمق درجتين وخلاص\
وشكّل براحتك في القمصان\
-\
النوع التاني من السيمي بروفشنال\
هوّا القميص والكرافتّة بدون جاكت\
وده أنا ما بحبّهوش خالص\
-\
إلا لو كنت رايح الشغل بروفشنال أصلا\
وقلعت الجاكت خلال العمل\
-\
لو الشركة شركتك\
يبقي لازم تجيب شمّاعة ستاند\
من اللي ليها رجل بتقف علي الأرض دي\
عشان تعلّق عليها البدلة لمّا تقلعها\
بلاش تحطّ البدلة علي الكرسي ورا ضهرك\
عشان ياقتها ما تتطبّقش\
-\
بسّ احذر تشمّر كمّ القميص\
عاوز تشمّر القميص يبقي اقلع الكرافتّة كمان\
ونبقي في الكاجوال بقي وليك حريّة تعمل اللي إنتا
عاوزه\
لكن كرافتّة بدون جاكت وتقوم مشمّر القميص مكمان\
تبقي حاجة يعني يعععع\
-\
بردو عيب إنّك تفكّ الكرافتّة قوي لحدّ ما تبقي شبه
السكارف\
لو متضايق منها بلاش خالص\
اقلعها عادي\
بس البس الجاكت عشان تفضل في السيمي بروفشنال\
-\
نيجي بقي للبيزنس كاجوال\
وده بعكس السيمي بروفشنال\
السيمي بروفشنال هوّا في الأصل بروفشنال وخفّفناه
شويّه\
لكن البيزنس كاجوال هوّا في الأصل كاجوال وبزنسناه
شويّه\
-\
يعني هوّا قميص عادي - عادة كاروهات\
وبنطلون جينز عادي\
بسّ لبسنا عليه جاكت بدلة\
لقيناهم منشزين مع بعض\
قمنا اخترعنا البليزر ليحلّ محلّ جاكت البدلة\
لا أكتر ولا أقلّ\
-\
بسّ بلاش تلبس معاه كوتشي\
وبلاش بردو جزمة جلد\
خلّيك في الشامواه دي أحلي حاجة بتليق مع البليزرات\
-\
لاحظ بردو إنّ البيزنس كاجوال عكس البروفشنال\
البروفشنال تحبّ الألوان الهادية - سواءا فاتحة أو
غامقة\
لكن البيزنس كاجوال يحبّ الألوان المطرقعة\
-\
يعني البس بنطلون جملي علي بليزر كحلي فيه نسبة
لمعان\
بنطلون بنّي محروق علي بليزر فضّي فيه نسبة لمعان\
القميص خلّيه وردي فاقع مع البليزر الرصاصيّ\
وبنفسجي مع البليزر الأزرق\
وهكذا\
-\
أخيرا وده الاهمّ\
إمتي تلبس كلّ واحد من ده\
واضح إنّ البروفشنال في البروفشنال\
معروفة يعني\
-\
ابعد عن الأسود - لانّه مبتذل - كلّ الناس بتلبسه\
وخلّيك بروفشنال وإنتا لابس البروفشنال\
أقصد كلامك ومشيك وتحرّكاتك وتصرّفاتك\
يعني اطلب قهوة - مش كابتشينو\
كابتشينو إيه اللي هتشربه وإنتا لابس بروفشنال ده\
ناقص تقول لي عاوز فرابيه بالموكّا\
اجمد كده بلاش شغل العيال ده\
ههههههه\
قهوة\
هيّا قهوة ما فيش غيرها\
استرجل\
هههههههههه\
-\
السيمي بروفشنال ده بتاع كلّ يوم\
لو كان شغلك بروفشنال\
ومضطرّ تلبس له بدلة كلّ يوم يعني\
وتخلّي البروفشنال الكامل للاجتماعات\
واللقاءات مع المسؤولين وهكذا\
كلّ اللي هتعمله\
هوّا إنّك هتسيب كرافتّة في المكتب للظروف\
-\
البيزنس كاجوال ده بقي لمّا تبقي كاره البروفشنال\
بسّ مضطرّ تقابل ناس مهمّين\
فتقوم تلبس البيزنس كاجوال\
-\
بتعبّر لهم عن شبابك وتفتّحك\
وفي نفس الوقت بتظهر احترامك ليهم\
-\
البروفشنال هيبيّنك عجوز\
والكاجوال هيبيّنك مستهتر\
بينما البيزنس كاجوال هيديك الاحترام\
مع الاحتفاظ بروح الشباب\
-\
البيزنس كاجوال أرشّحة بشدّة لأصدقاء العريس\
أنا شايف إنّه ممنوع إنّ أصحاب العريس\
يروحوا الفرح ببدلة\
لازم تسيبوا مساحة للنجم إنّه يتلألأ\
العريس ده لازم يبقي قمر - والقمر لازم ينوّر\
بينما أصدقاء العريس يتراجعوا في الخلفيّة\
كأنّهم نجوم خلف القمر\
-\
فالأفضل إنّهم يلبسوا بيزنس كاجوال\
مش بروفشنال\
-\
العريس بقي عيب إنّه يلبس بيزنس كاجوال\
خلّيك في الفيري فيري فيري بيزنس بروفشنال\
بصديري ومنديل وكرافتّة مع البيزنس بروفشنال\
-\
مشي الرجال غندرة\
لكن الكباتن اللي حواليك خلّيهم همّا اللي يتكجولوا\
وخلّيك إنتا الجوهرة في وسط التاج\
-\
قل للمليحة في الخمار الأسود - ماذا فعلت بناسك
متعبّد\
قد كان شمّر للصلاة رداءه - لمّا وقفت له بباب
المسجد\
ردّي عليه صلاته وصيامه - لا تقتليه بحقّ دين محمّد\
عليه الصلاة والسلام
