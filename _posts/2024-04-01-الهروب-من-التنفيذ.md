---
layout: post
title: "الهروب من التنفيذ"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


[<u>\#علم\_نفس\_البيزنس</u>](https://www.facebook.com/hashtag/%D8%B9%D9%84%D9%85_%D9%86%D9%81%D8%B3_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZUIleaNMtNQflCbGDlbQKYBaR_sdMuvHg0tsq8M7h6aCc64_eEghmn85xt9A4GlFrvolRu9WwK6AbpcyFwrKg4bb9jI-FJurerXrurAQbhwqfSAPDJ2QaQcdCFXcGxB0Xm1BFN2A2CuX3yGYGTKkkrhg0CC0zWwEzQIbRbN2aywaUR9LCvpGn86sN2IUDYzVvc&__tn__=*NK-R)

\-

في فيلم إسماعيل يس في الأسطول - كانوا واقفين طابور - وكلّ
ما الدور ييجي على إسماعيل يس عشان ينطّ في البحر - يقدّم اللي وراه - ويرجع
هوّا خطوة

لحدّ ما ما بقاش وراه غير الشاويش - فكان عاوز يقدّمه هوّا
كمان !!

\-

الموقف ده بيحصل مع مستثمرين كتير

بيبقى جهّز كلّ حاجة عشان يبدأ استثماره - فتلاقيه قام مفتكر
حاجة كان ضروريّ يعملها قبل ما يبدأ الاستثمار

زيّ إنّه يتعلّم صينيّ مثلا - عشان طبعا هنحتاج نستورد حاجات
من الصين

\-

يتعلّم صينيّ - وخلاص هيبدأ اهو - يفتكر إنّه كان محتاج يغيّر
سيراميك الشركة ويعمله بورسلين

فيقوم صارف له 100 ألف جنيه على البورسلين مثلا

فالمليون جنيه المقفول بقى 900 ألف

يبقى لازم نصبر شويّة بقى على ما نقفّل المليون تاني

\-

اللي بيحصل هنا هو شغل عقل باطن

\-

العقل الباطن عارف انتا قدّ إيه هتتعب لمّا تبدأ
مشروعك

واحنا اتّفقنا قبل كده إنّ شغل العقل الباطن هوّا إنّه يخلّيك
ترتاح - مش تكسب ولا تخسر - هوّا مهمّته إنّه يخلّيك ترتاح

\-

ولإنّه عارف إنّ استثمار جديد يعني تعب - فهوّا عاوز يمنعك من
ده

\-

طبعا مش هيقدر يقولها لك في وشّك كده

فيقوم بارم عليك ومفتكس لك أيّ افتكاسة من شأنها إنّها تلهيك
في أيّ كلام فاضي معقول يستهلك منّك وقت ويأجّل بداية المشروع

\-

أو حتّى يخلّيك تخسر فلوسك بإيدك - عشان الفلوس تقلّ عن الحدّ
الكافي لبداية المشروع - فتأجّل البداية وانتا معاك حجّة محترمة تقدر بيها
تواجه عقلك الواعي لمّا يقول لك انتا قاعد ما بدأتش المشروع ليه
