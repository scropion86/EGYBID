---
layout: post
title: "ممكن أوصل لمستوي فلان ؟"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


ممكن أوصل لمستوي فلان ؟  
-  
هههههههههههههههه  
سؤال غريب الصراحة  
المفروض الفكرة دي ما تجيش في بالنا اطلاقا  
-  
يعني مش عارف اقولها ازاي  
يعني المفروض اننا نشتغل وخلاص  
الناس دول يكونوا محفزين لينا فقط  
لكن ما نقارنش نفسنا بيهم او نحطهم كمقياس  
-  
يعني بفرض انك وصلت لمستوي فلان  
مش المفروض تعتبر ان ده مقياس النجاح  
او السقف يعني  
-  
ما تحطش نفسك في منافسة بينهم  
طلعهم من دماغك خالص  
اشتغل علي نفسك انتا فقط  
-  
علي فكرة ده مش كلام تحفيز  
المفروض ان ده الفطرة اصلا  
معظم الناس بتحزنوا لانهم بيخالفوا الفطرة دي  
عشان كده انا استغربت من السؤال  
-  
ما تخليش ده حلمك  
ما تعاديش العالم وتحاول تعتبره منافس  
وانتا عاوزة تتفوق عليه  
-  
ما تعاديش حد اصلا  
اعمل اللي انتي عاوزه عشان يسعدك فقط  
مش عشان تنتقم من شعور ما جواك  
-  
للاسف معظم الناس عايشين بفكرة الانتقام دي  
بس طبعا مش حاسين بيها  
يعني فكرة اني عاوز اكون ناجح  
طب سؤال بسيط  
ليه ؟!  
ما حدش عنده اجابة  
-  
الاجابة هيا انه عاوز ينتصر علي نموذج ما في
خياله  
عاوز يبقي اغني من بيل جيتس مثلا  
ليه يا حبيبي ؟!  
ليه  
هوا بيل جيتس عمل لك ايه ؟!  
آذاك في إيه ؟!  
وليه عاوز تبقي اغني منه ؟!  
وليه هوا شخصيّا ؟!  
وليه بتعتبر النجاح هوا انك تعدي الرقم ده بالتحديد
؟!  
-  
طب افرض انك مت بكره  
هل هتبقي مت وانتا فاشل ؟!  
-  
معظم الناس عايشين في المنطقة دي  
وهما مش حاسين اساسا  
خناقة في العقل الباطن  
والنار بتحرق قلوبهم وهمّا مش عارفين إيه السبب  
-  
عاوزة تبقي اجمل من فلانة  
ليه ؟  
عاوز يبقي اقوي من فلان  
ليه  
يا اخي ربّنا يمتّعها بجمالها ويمتّعه بقوّته  
انتا متضايق ليه  
-  
بالمناسبة  
من اصعب الاسئلة في الوجود هو (ما هو النجاح ؟)  
انا بقي عملت حاجة غريبة جدا  
الا وهي اني بجاوب علي السؤال ده بالاجابة
التالية  
(مش عارف)  
-  
ههههههههههه  
باقلب الترابيزة  
-  
يعني ببساطة  
ليه بتعتبر ان حد حاطط سيف علي رقابتك  
ولازم تجاوب علي السؤال ده والا هاقتلك  
طب مش مجاوب  
-  
هيا مش عند  
لكن ببساطة لاني فعلا مش عارف  
ومعظم الناس بتحارب في المنطقة دي  
والحياة بتاكلهم - بتستهلكهم - بتفترسهم  
في حين ان الموضوع ابسط من كده  
-  
اشتغل علي قد ما تقدر  
ما تفكرش في النتايج  
فكر في انك سعيد بالشغل  
-  
ممكن يكون مفيد اني اعرف الطريق الصح  
ممكن يكون الندم الحقيقي هوا اني اتعب في طريق  
واكتشف في الاخر انه غلط  
-  
عشان كده انا باهتم جدا بالاجابة علي سؤال حدّ صغيّر في
السنّ  
ممكن تلاقيني مركّز مع واحد في إعدادي هندسة  
لو كنت انتا نفس الشخص بتسالني وانتا في
بكالوريوس  
ما كنتش هاهتم بالرد قوي زي ما تكون انتا في إعدادي
هندسة  
-  
لانك في بكالوريوس هتبقي قطعت نص الطريق مثلا  
فلو كان غلط يبقي ده الندم الكبير فعلا  
انتا ضيّعت نصّ مواردك  
وانا مساعدتي ليك هتكون غير مجدية بشكل كبير  
-  
لكن واحد لسه طالع من اعدادي  
فانا مستعد اتعب كتير جدا معاه في النقطة دي  
اني اشاور له علي الطريق الصحيح  
لان نصيحتي هنا هيكون ليها اثر اكبر  
-  
مجرد انك تعرف ان ده هو الطريق الصحيح  
تمشي فيه قد ايه بقي - مش مهم  
تبذل مجهود اكتر من مين ؟  
ليه ؟  
هوا مين ده عدوك ؟!  
ليه عاوز تنتصر عليه ؟!  
-  
لو حسبتها كده هترتاح  
معظم تعب الناس وعضهم علي اصابع الندم  
جاي من انهم حاطين عدو لنفسهم  
وللاسف العدو ده منتصر عليهم دايما  
-  
بيل جيتس اغني منك من ساعة ما فكرت تبقي اغني منه  
يعني انتا من ساعتها فاشل  
وهوا من ساعتها بيقهرك  
-  
انتا اللي عملت في نفسك كده  
انتا اللي بتقهر نفسك مش هوّا  
-  
انا حققت الفكرة دي لاول مرة وانا في 3 اعدادي  
-  
في اولي اعدادي كنت الاول علي المدرسة  
في تانية اعدادي الترم الاول فيه بنت بقت الاولي
عليا  
حزنت جدا  
-  
حاولت في الترم التاني استعيد الصدارة  
بردو طلعت هيا الاولي  
-  
ودي كانت اول مرة اذاكر فيها في حياتي  
كان في الترم التاني في تانية اعدادي  
-  
قبل كده كنت باسمع المدرس - وخلاص  
واجاوب في الامتحانات من اللي سمعته وخلاص  
-  
في الترم التاني من تانية اعدادي قررت اذاكر  
وكنت بذاكر لاني مغلول جدّا من البنت دي  
لكنها بردو طلعت الاولي  
-  
في اجازة تانية اعدادي  
ما بين تانية وتالتة  
حصل تغيير غريب جوايا  
-  
دخلت تالتة اعدادي  
وانا مش بفكر اني عاوز اطلع الاول علي المدرسة  
وولا بقيت متغاظ من البنت دي  
كنت عاوز اذاكر وخلاص  
-  
وللعجب  
طلعت الاول علي المدرسة وعلي البنت دي  
-  
البنت دي ماتت بعد كده في الجامعة الله يرحمها  
كانت ملاك - وزي ما بيقولوا "بنت موت"  
-  
تمنيت وقتها اني كنت ما اطلعش الاول  
واني كنت اسيبها تطلع الاولي  
قلت في نفسي  
كنت سيبها تاخد حاجة من متعة الدنيا قبل ما تموت  
-  
المهم  
دخلت ثانوي بنفس الشعور  
لدرجة ان زميلي اللي كان دايما بينافسني علي المركز
الاول  
حسيت بشعور غريب اني بقيت بحبه جدا  
-  
ومن تالتة اعدادي وانا عندي الشعور ده  
انا مش عاوز انافس حد  
مش عاوز اتفوق علي حد  
انا باتعب وخلاص  
وسعيد من جوايا وخلاص  
مش باتعب عشان اكون احسن منك  
-  
ممكن انتا تكون بتحارب عاوز تسبقني  
طب ما تسبقني يا اخي  
صدقني مش هازعل  
انجح وانا هافرح لك  
ولو انا اجتهدت اكتر وسبقتك  
صدقني ما كانش قصدي اسبقك  
-  
بس هاعمل ايه يعني  
نصيبي ونصيبك كده  
اني اسبقك في المرحلة دي  
لكني ما حاربتش عشان اسبقك  
-  
وما كنتش بفكر فيك وانا باجتهد علي فكرة  
ما كنتش باجتهد بالعند فيك  
-  
في الجامعة كان فيه بطولات للكاراتيه  
كان فيه ولد دايما بياخد المركز الاول كل سنة  
انا كنت بحب الولد ده جدا  
رغم اني كنت منافس ليه المفروض  
لكني كنت بحبه جدا  
اداؤه ممتاز يا اخي  
اكرهه ليه ؟  
هوا عمل لي ايه ؟  
-  
بالعكس - هوا صاحب فضل عليا  
لانه كان بيدفعني للامام  
حتي بدون ما يعرفني ولا اعرفه  
كنت بحبه لانه سبب في اني اجتهد  
ما كنتش باجتهد عشان اغلبه  
كنت باجتهد لاني شايف الجمال في اداؤه  
انا عاوز اوصل للجمال ده في ادائي  
مش عاوز اوصل لاني اغلبه هوا شخصيا  
-  
علي فكرة الاخ ده عمري ما كلمته  
كان من كليّة تانية وكنت بشوفه في البطولات فقط  
الا اني ولحد دلوقتي لسه بحبّه جدّا  
رغم اني ما شفتوش من حوالي 10 سنين  
-  
فبنفس النظرية  
انا دلوقتي بحب كل شخص مجتهد  
حتي لو سابقني  
ومش هدفي اجتهد اكتر عشان اسبقه  
انا باجتهد وخلاص  
سبقته بقي سبقني ده مش في بالي  
-  
فكّر في "راحة البال"
