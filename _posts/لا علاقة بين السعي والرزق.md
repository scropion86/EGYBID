---
layout: post
title: "لا علاقة بين السعي والرزق.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
بقالي فترة بهاتي إنّه يا جماعة ما فيش أيّ علاقة بين السعي
والرزق

فالناس تردّ عليّا إنّه فعلا - معاك حقّ - إحنا متّفقين معاك
جدّا - إحنا فعلا علينا السعي - لكن الرزق من عند ربّنا سبحانه وتعالى

فأقوم عامل لهم بلوكّ

\-

بقول لك ما فيش علاقة بين السعي والرزق - تقول لي إحنا
علينا نسعى - وربّنا سبحانه وتعالى يرزقنا !!

ما انتا عملت بينهم علاقة آهو !!

\-

الموضوع يشبه إنّك تقول أنا عليّا أذاكر - والقطر هيقوم في
ميعاده من المحطّة

إيه العلاقة بين المذاكرة والقطر ؟!!

ما فيش

طيّب ليه بتربطهم ببعض في جملة واحدة ؟!!

\-

طيّب إيه العلاقة بين السعي والرزق ؟!

ما فيش بردو

يبقى ليه بتربطهم مع بعض في جملة واحدة

\-

السعي عبادة مستقلّة - إنتا مأمور بيها - لكن مش عشان يجيلك
رزق

رزقك كده كده هيجيلك حتّى لو ما سعيتش - حتّى لو كفرت بربّنا
حتّى - وما سعيتش - هيرزقك بردو

ولّا همّا الكفّار قدّامك مش بيرزقوا - واللي ما بيسعاش منهم
ما بيرزقش ؟!!!

دا حتّى العاطل عندهم ليه إعانة بطالة !!

\-

لمّا تسعى - ويجيلك رزق - لازم تفهم إنّ الرزق دا مش نتيجة
للسعي ده

زيّ ما تذاكر - والدنيا تشتي - لازم تفهم إنّ الشتا مالوش
علاقة بالمذاكرة - هيّا كده كده الدنيا بتشتي

\-

الرزق دا هو أمر مستقلّ تماما عن السعي - ربّنا سبحانه
وتعالى يقدّره لك بدون سعي وبدون أسباب

\-

الإنسان - الكائن النمرود - لمّا يسعى - ويرزق - يقول لك
الرزق دا بسبب السعي

ولمّا يسعى وما يرزقش - يستغرب

\-

خلّي دول على جنب

وبصّ لنفس الإنسان بقى لمّا بيجي له رزق من غير سعي - بيعمل
إيه ؟!!

ولا حاجة

بيعمل اهبل - وبيعمل نفسه مش شايف الرزق اللي جاله

وما بيسألش ربّنا ليه يا ربّ أرسلت ليّا الرزق دا من غير
سعي

\-

لأ هوّا هنا الإيمان بيفرتك قلبه - وبيقول لك دا رزق من
ربّنا سبحانه وتعالى

يا واد يا مؤمن

ما من شويّة كنت بتقول علينا نسعى وربّنا سبحانه وتعالى
يرزقنا

طب ما قانونك مش شغّال اهو - وجالك رزق من غير سعي - ما
فكّرتش ليه إنّك صانع لنفسك قانون غلط

\-

ولّا انتا ما بتفتكرش مشكلة القانون ده إلّا لمّا تسعى وما
ترزقش ؟!

\-

وهوّا مين أساسا اللي قال لك على القانون ده

مين اللي ربط عندك بين السعي والرزق

جبت منين القوانين دي ؟!!!

هوّا انتا قعدت ساعة عصريّة بينك وبين نفسك وعملت قانون -
وبعدين متخيّل إنّك هتلزم ربّنا سبحانه وتعالى بقانونك ؟! والعياذ
بالله

\-

الله سبحانه وتعالى يرزقك على سبيل الابتلاء - مش على سبيل
المكافأة على السعي

المال الكثير اللي بترزقه هو ابتلاء ليك - مش رزق مقابل
السعي

\-

وممكن الابتلاء دا يجيلك من غير سعي - ممكن أبوك يموت
ويسيب لك ثروة - ففجأة تبقى مبتلى بالمال

\-

طبعا وقتها هتعمل عبيط بردو - ومش هتقول ليه يا ربّ رزقتني
من غير سعي

\-

لأ طبعا - هتقول الله يرحمك يا والدي - وهتاخد الورث عادي
جدّا

وعضلة الإيمان عندك هتنام خالص - ومش هتقول إحنا علينا
نسعى وربّنا سبحانه وتعالى هيرزقنا

إنتا سعيت ازّاي في موت أبوك يعني - ولّا تكونش حطّيت له السمّ
في الأكل ؟!

\-

الإنسان - النمرود - بيسعى في باب - فربّنا سبحانه وتعالى
يرزقه من 10 أبواب

فيقوم عامل اهبل قدّام 9 أبواب - والإيمان يطرقع معاه في
الباب الوحيد اللي رزق منّه وهوّا كان بيسعى فيه

\-

الواحد منهم يبقى شغّال موظّف في شركة - ومتزوّج - وعنده
أولاد - وصحّته سليمة - وأولاده شاطرين في المدرسة

فيقول لك أنا باسعى في الوظيفة - وربّنا سبحانه وتعالى
بيرزقني بالمرتّب

يا ولا !!!

بسّ ؟!

هوّا دا الباب الوحيد اللي شفته - وباقي الأبواب إيه -
اتعميت ؟!

\-

وباقي النعم دي مش رزق ؟!

لأ دي مش تبعنا - كارتة الإيمان ضاربة عنده في البنود
دي

\-

الإيمان بينوّر معاه في المرتّب بسّ - عشان هوّا بيشتغل

هيّا دي الحاجة الوحيدة اللي شايفها - لإنّها هيّا الحاجة
الوحيدة اللي قدر يستغنى عن ربّنا سبحانه وتعالى فيها - الحاجة الوحيد ة
اللي يقدر يفتخر فيها بنفسه

\-

لكن لو ذكر الأبواب التانية - هيطاطي راسه أمام الله
سبحانه وتعالى - الذي يرزقه فيها بدون سعي

والإنسان - متكبّر - مش عاوز كده - مش عاوز يفتكر الأبواب
اللي هوّا فيها متلقّي فقط بدون عطاء منّه

\-

هوّا عاوز يفتكر الحاجة الوحيدة اللي ممكن يتكلم عنها
بعزّة - مرتّبه - مقابل شغله

دي الحاجة الوحيدة اللي شايف فيها علاقة بين السعي
والرزق - فبيتكلّم عنها

ومليون حاجة تانية شغّالة معاه في الرزق بدون سعي - عامل
أعمى عنهم !!

\-

زيّه زيّ اللي قالوا ( أرنا الله جهرة )

اللي نشوفه - نؤمن بيه - لكن باقي الأرزاق اللي شغّالة بدون
سعي منّنا دي ما بنفتكرهاش
