---
layout: post
title: "العقل الباطن - والمظاليم"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


اتكلّمنا قبل كده عن ميكانيزمات العقل الباطن

وإنّ دوره هوّا إنّه يريّحك ويحميك

فخلّيني أضرب لك مثال عن لعب عقلك الباطن بيك بطريقة (
يريّحك ويحميك )

\-

النموذج ده بيحصل لمّا انتا تشوف واحد مظلوم - فتقول عليه
إنّه ( يستاهل )

\-

الحقيقة إنّ عقلك الواعي بيكون عارف إنّه ما يستاهلش ولا
حاجة

ولإنّك عارف إنّه ما يستاهلش - ضميرك هيدفعك إنّك تحاول
تساعده

لكنّك عارف إنّك ما تقدرش

\-

وهنا ييجي دور عقلك الباطن

إنّه - أوّلا - يريّحك

فيخلّيك ما تدافعش عنهم - وتشوف إنّ دا سببه حرصك على
نجاتك

\-

فلمّا تعمل كده - ضميرك يأنّبك

وهنا ييجي دور عقلك الباطن في الوظيفة التانية ليه - إنّه
يحميك من وخز الضمير

فيقول لك ( دا همّا يستاهلوا )

\-

فأصبحوا همّا يستاهلوا - يبقى إنتا ما كانش عليك واجب
الدفاع عنهم أصلا

فضميرك يستريّح

\-

حاجة مثلا زيّ ما الناس تقول - دا الفلسطينيّين همّا اللي
باعوا أرضهم لليهود

مع إنّ ما حدّش شهد على عقود البيع دي - لكنّك هتلاقي مصريّين
كتير بيقولوا الكلمة دي بمنتهى الثقة - ولا كإنّهم كانوا المحامي اللي بيكتب
عقود البيع دي

\-

همّا بيقولوا الجملة دي بالثقة دي ليه ؟!

عشان يحموا نفسهم - دا شغل عقل باطن

\-

إنتا محتاج تحمي نفسك من هجومها عليك لمّا تقول لك إنتا ليه
ما بتدافعش عن اخواتك

هتلاقي مصريّين كتير يقول لك انا عاشرت جنسيّات كتير -
أسوئهم الفلسطينيّ

\-

ليه ؟!

مع إنّه ممكن يكون ما عاشرش جنسيّات كتير ولا حاجة - وعمره
ما قابل فلسطينيّ - بسّ هوّا محتاج يصنع جدار عازل جوّا نفسه يحميه من تخاذله
عن نصرة الفلسطينيّ

\-

وهتلاقي ناس بيستخدموا تحديدا كلمة ( خاين ) على
الفلسطينيّ

ليه ؟!

\-

عشان هوّا بيحسّ إنّ عدم دعمه للفلسطينيّ هو خيانة

\-

طيّب وإيه الشيء الوحيد اللي ممكن يبّرر إنّك تخون اخوك
؟!

بالظبط - إنّ أخوك نفسه يكون خاين

\-

فاللي يقول على الفلسطينيّ إنه خاين - إعرف إنّ هجوم نفسه
عليه قويّ جدّا - لدجة إنّ نفسه بتوصفه بالخيانة - مش مجرّد بالتقصير

يعني غالبا ده أكتر إنسان متعاطف مع أخوه الفلسطينيّ -
وبيحتقر نفسه في تخاذله - وبيعتبر التخاذل ده منّه يصل لمرحلة
الخيانة

\-

الطريقة دي لعقلك الباطن في ترييحك وحمايتك بتمتدّ لدرجة
إنّها توصل لإنّها تشتغل عليك انتا شخصيّا !!

إنّك لمّا تتعرّض لظلم - تقول إنّك انتا تستاهل !!

\-

كام مرّة سمعت ناس بيتكلّموا عن معاملة الحكومة للشعب -
فيطلع من وسطهم واحد يقول ( إحنا أصلا شعب ما ينفعش معانا غير كده )

\-

أهو أخينا ده حصلت جوّاه النقاشات دي بين عقله الباطن وعقله
والواعي - فعقله الباطن عشان يحميه - قام مطلّع له فكرة إنّ احنا ما ينفعناش
غير كده - إحنا شعب ما يمشيش غير بالجزمة أصلا

\-

هوّا عمل كده ليه ؟!

دفاعا عم الحكومة ؟!!

لأ - إطلاقا

\-

هوّا عمل كده دفاعا عن نفسه - إنّه مش عاوز يطلع قدّام نفسه
عاجز

فبيخلّي ظلم الحكومة ليه هوّا عين العقل - طيّب وإيه العيب
إنّك تتعرّض لعين العقل يعني ؟!
