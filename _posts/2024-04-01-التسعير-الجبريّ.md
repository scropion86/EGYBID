---
layout: post
title: "التسعير الجبريّ"
date:   2024-04-10T00:00:01+03:00
author: "mahmoud"
category: "البيع"
tag: "البيع"
---


بالنسبة لموضوع ( التسعير الجبري )

.

قال النَّاسُ يا رسولَ اللَّهِ ، غلا السِّعرُ فسعِّر لَنا ، قالَ رسولُ
اللَّهِ صلَّى اللَّهُ عليهِ وسلَّمَ : إنَّ اللَّهَ هوَ المسعِّرُ القابضُ الباسطُ الرَّازقُ ، وإنِّي
لأرجو أن ألقَى اللَّهَ وليسَ أحدٌ منكُم يطالبُني بمَظلمةٍ في دمٍ ولا مالٍ

.

موضوع التسعير الجبري دا من المظالم اللي اخترعها الناس .
وهي مظلمة تجنبها رسول الله صلى الله عليه وسلم

وبعد ما الناس عقلت . رجعوا لنظام السوق الحر

اللي هوا الرسول صلى الله عليه وسلم أمر بيه من ١٤٠٠
سنة !!

.

مش عارف إزاي إنسان يتخيل إن الحكمة إنك تجبر التاجر يبيع
بسعر معين ؟!!!

بتساعد الفقير إنتا كده يعني ؟!

وهوا العدل إنك تاخد من الغني وتعطي الفقير ؟!

فين في أي شرع ده إن ربنا سبحانه وتعالى قال ناخد أموال
الغني ونعطيها للفقير ؟!

الزكاة هي هامش طفيف جدا من أموال الأغنياء تعطى
للفقراء

بعد ما الغني يؤدي زكاة ماله . مين عطاك الحق تاخد منه
أكتر مما فرضه الله سبحانه وتعالى عليه ؟!

إنتا إله ؟!

.

تصور إنك بالتسعير الجبري بتساعد الفقير هو تصور قاصر أيما
قصر !!

مين قال إن الظلم وحش للفقير . لكنه حلو لو هنظلم الغني
؟!!!

.

قال تعالى

يَا أَيُّهَا الَّذِينَ آمَنُوا كُونُوا قَوَّامِينَ بِالْقِسْطِ شُهَدَاءَ لِلَّهِ وَلَوْ
عَلَىٰ أَنفُسِكُمْ أَوِ الْوَالِدَيْنِ وَالْأَقْرَبِينَ ۚ إِن يَكُنْ غَنِيًّا أَوْ فَقِيرًا فَاللَّهُ أَوْلَىٰ بِهِمَا
ۖ فَلَا تَتَّبِعُوا الْهَوَىٰ أَن تَعْدِلُوا ۚ وَإِن تَلْوُوا أَوْ تُعْرِضُوا فَإِنَّ اللَّهَ كَانَ بِمَا
تَعْمَلُونَ خَبِيرًا

.

لاحظ قول الحق سبحانه وتعالى ( إِن يَكُنْ غَنِيًّا أَوْ فَقِيرًا فَاللَّهُ
أَوْلَىٰ بِهِمَا ۖ )

يعني ما ينفعش تنصر الغني على الفقير

وبردو !! ما ينفعش تنصر الفقير على الغني

الله سبحانه وتعالى أولى بهما

مش شغلك إنك تحدد للناس أقدارهم

إنتا دورك تقول الحق وخلاص . ما تنصبش نفسك إله وتقول دا
الفقير ضعيف . فتقوم تميل ليه

لو ملت للفقير على حساب الغني فدا ظلم بين

.

ولو هنتكلم اقتصاديا

فظنك إن ربط الأسعار بتسعيرة جبرية من مصلحة الفقير . فدا
جهل اقتصادي ما يقولوش واحد قرأ أول صفحتين في أي كتاب اقتصاد اللي
بيتكلموا عن العرض والطلب

.

لما التاجر يكون بيشتري السلعة ب ١٠ ويبيعها مثلا ب
١٢

تيجي انتا تقول له بيعها إجباري ب ١١

إنتا كده وفرت للفقير يعني ؟!

هههههههه . يا راجل

.

اللي انتا عملته هو إنك خليت التاجر ما يجيبش السلعة
أصلا

والفقير لا يلاقيها ب ١١ ولا ب ١٢

يروح يدور عليها في السوق السودة بقى ويجيبها ب ٢٠

أصل انتا فاكر نفسك إله وهتنظم أرزاق الناس !!

.

الموضوع شبه ما خدوا الأراضي من الأغنياء في قانون الإصلاح
الزراعي ووزعوها على الفقراء

فكانت النتيجة تدمير الزراعة على الفقير والغني !!

مين نصب الناس آلهة على الناس ؟!!!

الموضوع وما فيه صناعة شعبية فارغة . لكن الحق والعدل
والاقتصاد ما قالوش نعمل كده

.

أخيرا

يعني الناس تعلي الأسعار براحتها . والفقير يموت

لا مش هيموت ولا حاجة

لإن الناس لو علت الأسعار بشكل مبالغ فيه

لا الفقير ولا الغني هيشتروها

فالتاجر حاله هيقف

فهيرجع يبيع بالسعر المعتدل تاني

وبردو دا في نفس أول صفحتين من كتاب الاقتصاد

.

فيه اختراع اسمه ميكانيزمات السوق

ارفع السعر . الناس تحجم عن الشراء . التاجر حاله يقف .
يقوم ينزل السعر . توماتيكي توماتيكي

.

فالسوق لوحده . وبينه وبين نفسه . بيظبط نفسه

الحكومة لو عاوزة تعمل خير . تسيب الناس لبعضها وللسوق .
والسوق هيظبط نفسه لوحده

دا ميكانيزم رباني في السوق وسنة من سنن الله سبحانه
وتعالى

ربنا سبحانه وتعالى خلق المشتري محتاج للتاجر . وخلق
التاجر محتاج للمشتري . لو المشتري ما اشتراش . التاجر حاله هيقف . فهينزل
السعر . فالسوق هيتظبط لوحده

.

أخيرا

طيب الأسعار ارتفعت . والتجار ما نزلوش الأسعار . فين بقى
ميكانيزم السوق ده ؟!

.

أقول لحضرتك . ميكانيزمات السوق دي بتشتغل في حالة إن
التاجر بيغالي في السعر

لكن لو لقيت السعر على . والحال وقف . والتاجر ما نزلش
السعر . يبقى الموضوع مش موضوع مغالاة . الموضوع موضوع غلاء أصلا . غلاء
حقيقي . على التاجر والمشتري . مش مجرد مغالاة من التاجر

يعني البضاعة غلت أساسا على التاجر . فرفع السعر . مش هوا
اللي كان بيستعبط

لو بيستعبط . ميكانيزمات السوق هتظبطه غصب عنه

لو ما اتظبطش غصب عنه . يبقى دا واقع على الجميع
