---
layout: post
title: "النصّاب والفهلويّ والخبير والذكيّ والحراميّ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
الفرق بين

النصاب والفهلوي والخبير والذكي والحرامي

.

في شغلك

إما هتقابل حد من دول

وإما إنك أساسا واحد من دول

.

فخلينا نتكلم عن التوصيف الدقيق

لكل واحد منهم

.

عشان تقدر تحدد اللي قدامك

هوا مين منهم

.

وعشان لو كنت إنتا

واقع في صفة منهم سيئة

تغير من نفسك

.

وغالبا إنتا فهلوي

فكمل معايا

.

النصاب

هو الشخص اللي بيتفق معاك اتفاق

وهوا مش ناوي ينفذه

.

هوا نقطة نهاية الشغل بالنسبة له

هيا إنه ياخد الفلوس

بعد كده خلاص . مش هيعمل الشغل

.

أو هيعمل شغل

أقل من المتفق عليه

وهوا ناوي من الأساس

يعمل الشغل الأقل ده

.

الفهلوي هوا اللي بيكون

ناوي يوصل للنتيجة المتفق عليها

بس من خلال بذل جهد أقل

وإن كان هذا الجهد الأقل

هيطلع نتيجة أقل من المتفق عليه

.

الخبير

هو اللي يقدر يطلع نفس النتيجة

بجهد أقل

.

الذكي

هوا اللي متخيل إنه هيطلع نفس النتيجة

بجهد أقل

.

الحرامي هو اللي هيطلع نفس النتيجة

بس هيكدب عليك في أسعار الخامات

.

وهنا شوية فروق صغيرة كتيرة

.

أولا

منطقة الوسط

الفهلوي والخبير والذكي

.

المشترك بين الفهلوي والخبير

هو إنهم الاتنين هيبذلوا مجهود أقل

.

لكن الفهلوي

مش هيوصل للنتيجة المتفق عليها

بينما الخبير

هيوصل للنتيجة المتفق عليها

.

الفهلوي هياكل خطوات . مش هيعملها

والخبير هيعمل كل الخطوات

بس بسرعة وصح

أو بطريقة أسهل وصح

.

قدرة الخبير على تحقيق نفس النتيجة

بطريقة أسهل

ناتجة عن التكرار

فبقى عارف خبايا

طرق مختصرة

بقى حافظ حاجات

فبيعملها بسرعة

بقى مخزن حاجات من شغل سابق

بتسرع له شغله الحالي

.

لكن الفهلوي مش كده

الفهلوي هياكل خطوات

هيلغيها

مش هيعملها

فتطلع النتيجة أقل من المتفق عليه

فيقعد يقنعك ( بالكلام )

إن هيا دي النتيجة

اللي كنتوا متفقين عليها

.

الفيصل في إنجاز الأمور هو

هل هيا اتعملت ( صح ولا غلط )

مش اتعملت ( بسهولة ولا بصعوبة )

ولا اتعملت ( بسرعة ولا ببطء )

ولا اتعملت ( رخيصة ولا غالية )

.

هوا فيصل واحد ( صح ولا غلط )

وده المزنق اللي بيقع فيه معظم الناس

رفضهم لفكرة

( تقبل الصعوبة في سبيل تحقيق الصحة )

.

الأصل هو إني عاوز أعمل الحاجة صح

حتى لو الصح ده متعب

فأنا لازم اتحمل التعب ده

.

الفهلوي بيرفض الجملة اللي فاتت دي

لو الحاجة متعبة . فأنا مش هاعملها

ونشوف بعد كده هنليس الدنيا إزاي

.

الذكي بيبقى متخيل

إنه هيقدر يوصل لنفس النتيجة

بطريقة سهلة

والذكي هو خبير المستقبل

.

الذكي بيجرب يوصل بالطريقة السهلة

فبيتكعبل

مرة واتنين وتلاتة

لحد ما يعرف الغلطة كانت فين

تراكم الأخطاء ده

هوا اللي بيعمل منه خبير

.

الحرامي مشكلته في الخيانة

إنه هيعمل الحاجة صح

بس هيغالطك في الحساب

.

وهنا فرق تاني بين الحرامي والغالي

.

الغالي هوا اللي هيعمل الحاجة ب ١٠٠

ويقول لك عليها ب ٢٠٠

فده غالي

.

لكن الحرامي هيعمل الحاجة ب ١٠٠

ويقول لك إنها اتكلفت ٢٠٠

وده فرق كبير

.

الحرامي خاين . كداب

لكن الغالي غالي

.

انا عملت الحاجة ب ١٠٠

لو سألتني أنا عملتها بكام

مش هقول لك

.

وإنتا مالك ؟ بتسأل ليه ؟

أنا ببيعها ب ٢٠٠

مش عاجبك اشتري من عند غيري

.

لكن الحرامي

هيقول لك إنه اشترى خامة ب ٢٠٠

وهوا شاريها ب ١٠٠

.

الغالي هيقول لك المنتج النهائي ب ٢٠٠

مش هيكلمك عن الخامة

عاوز تجيب الخامة إنتا ب ٥٠

وتعملها بنفسك

إنتا حر

.

لكن طالما جيت لي

فأنا ببيع المنتج النهائي ب ٢٠٠

ده الغالي

.

أنا ببيع الكباب ب ٣٠٠ جنيه

ما تقوليش المطعم اللي جنبك

بيبيع الكشري ب ١٠ جنيه

.

اتفضل كل عنده كشري يا فندم

ألف هنا وشفا

لكن أنا ببيع كباب

.

يبقى نجيب الموضوع من الأول

النصاب مشكلته في النية

الفهلوي مشكلته في الجهد

الحرامي مشكلته في الكدب

.

ولو هتخيرني بين التلاتة يعملوا لي شغلانة

اختار الحرامي أول واحد

وهو أقلهم ضررا

هات حاجة ب ١٠٠ . وحاسبني عليها ب ٢٠٠

بس اعملها مظبوط

عشان تبقى حرامي بس . مش حرامي وفهلوى

.

ثم اختار الفهلوي

لإنه هيعمل لي شغل أقل من المتفق عليه

لكن النصاب مش هيعمل لي شغل خالص

.

ولو هتخيرني بين الحرامي والغالي

هاختار الغالي

لانه مش كداب

وغالبا هيكون خبير

.

وأحيانا الناس أساسا بتدور ع الغالي

لإنها عارفة إن ما حدش هيكون غالي

إلا لو كان خبير

.

الفندق لو غالي . فغالبا نضيف

المطعم لو غالي . فغالبا الأكل كويس

الهدوم لو غالية . فغالبا هتعيش

.

الذكي بالنسبة لي مصيبة

لإنه هيبوظ كتير

فهوا هيبوظ لي شغلي أنا

هيتعلم فيا

.

أي نعم هو حسن النية

لكنه هيعطلني

.

ولو إنتا ذكي

فاحذر إنك تقلب فهلوي

.

الفرق شعرة

إنتا ذكي

وكنت متخيل إنك هتعمل المهمة الفلانية

بطريقة سهلة

فباظت منك

.

لو إنتا ذكي

هتعيدها تاني

وتالت

وعاشر

لحد ما تظبط

.

لكن

لو قررت

تتوقف عند محاولة من المحاولات

وتسلم الشغل كده

خصوصا لو العميل زنان

فإنتا قررت تتخلص من زن العميل

وتسلمه الشغل ناقص

وتقنعه بالكلام إنه تمام

فمبروك إنتا بقيت فهلوي

من حيث لا تدري

.

من الحاجات اللي متمسك بيها في شغلي

هي عدم الاستسلام لزن العميل

حتى لو كنت متأخر

.

أسلم الشغل متأخر ومظبوط

أحسن ما أسلمه مش مظبوط

.

بعد سنة العميل هيقول عني

ربنا يكرمه عمل لي شغل ممتاز

وهينسى إني أخرته

.

لكن لو سلمته شغل غلط بسرعة

بعد سنة مش هيقول عني

ربنا يكرمه سلمني شغل وحش في ميعاده

.

ورسالة للعميل

ما تكونش معين للشيطان

على اللي بيعمل لك الشغل

تقعد تزن عليه تزن عليه

لغاية ما تصنع منه فهلوي

.

ورسالة للذكي

ما تيأسش لحد ما تبقى خبير
