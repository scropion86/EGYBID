---
layout: post
title: "الأراجوزات"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


السلام عليكم  
من فترة كتبت موضوع عن إنّ فلان وفلان أراجوزات  
فيه ناس اتصدمت لأنّي اتكلمت عن أشخاص مشهورة جدا  
بل ومعروف عنها أنّها تتصدي لنشر الوعي بين الناس  
-  
لكن فيه تعليق عجبني جدا  
الا وهو  
ما هو تعريفك أساسا لكلمة "أراجوز" ؟  
اللي بناءا عليه هنعرف إنتا تقصد إيه  
بوصف الأشخاص دي بالأراجوزات  
-  
وببساطة  
الأراجوز هو الشخص اللي "غرضه" الأساسي "التسلية"  
وليس " الافادة"  
-  
بل ممكن نتطوّر شويّة ونقول إنّ  
الأراجوز هو الشخص اللي "نتيجة" كلامه هي التسلية  
مش مجرد غرضه التسلية  
-  
يعني لو غرضه الإفادة لكنه لم ينجح في تحقيقها  
ونجح فقط في التسلية  
يبقي أراجوز برده  
-  
ده في وجهة نظري التانية الأكثر تشدّدا  
وممكن تعتبر وجهة النظر الثانية غلط ما فيش مشكلة  
أنا ألزم نفسي بها لكن لا ألزمك بها  
-  
لكنّ الأولي فأعتقد أنّنا متفقون عليها  
ألا وهي أنّ الشخص اللي "غرضه" التسلية هو أراجوز  
-  
وده ودّاني لنقاش مفيد جدّا مع أحد أصدقائي  
آثرت نقله للعامّ ليستفيد الجميع  
-  
وإلي النقاش  
-  
(أنا)  
السلام عليكم  
بمناسبة تعليقك الاخير علي موضوع "مدي الاستفادة"  
دعني أسألك سؤالا  
ما رايك في "التسلية" ؟  
-  
(هو)  
مباحها مباح بقدر ما تحتاج النفس دون إخلال
بالواجبات  
-  
(أنا)  
انا عاوز اجابة  
-  
فاكر البوست ده  
-  
ما بكرهش في حياتي أكتر من الكلام الحمّصي  
الكلام اللي من نوعيّة "اعمل الصحّ"  
الكلام اللي من نوعيّة  
"ما ممكن ابن الكلب الحرامي ده  
يبقي أحسن عند ربّنا من الشيخ الفلاني"  
الكلام اللي من نوعيّة  
"إحنا نبقي حلوين مع بعضنا  
وصدّقوني كلّ المشاكل هتتحلّ"  
الكلام اللي من نوعيّة  
"لو كلّ موظّف راعي ضميره في شغله  
هنبقي أحسن بلد في الدنيا"  
الكلام اللي من نوعيّة  
"أصلها وجهات نظر"  
و"الصحّ والخطأ ده نسبي"  
الكلام اللي من النوعيّات دي  
كفيل يخلّي مشاكل مستمرّة لقرون قدّام وما تتحلّش  
-  
ههههههههههه  
-  
(هو)  
اجابتي الشخصية ان التسلية ضرورية  
وفقا للقيود اللي تمنعها من التسبب في ضرر  
ده رأيي  
-  
(أنا)  
فين الاجابة ؟  
تخيل انك عملت ديزاين لواحد  
وسالته عن رأيه  
فقال لك  
الديزاين ده الحلو فيه حلو  
والوحش فيه وحش  
انتا هتقول له ايه ؟  
-  
(هو)  
سؤال حضرتك مكنش عن حالة.معينة  
او عن نوع محدد من التسلية  
كان عن التسلية بشكل عام فلازم اجابتي تكون كده  
-  
(أنا)  
ما انا بسال عنها فعلا بوجه عام  
-  
(هو)  
تمام وانا اجابتي ان التسلية بشكل عام شئ مهم
وضروري  
بالشروط اللي قلتها  
-  
(أنا)  
طيب  
قبل ما نرجع لموضوع التسلية  
خلينا نتفق إنّك تمتنع عن طريقة الكلام الحمّصي  
-  
كما قال الشاعر  
بحب في غرامك - ألاقي كلامك - محدد قصادي  
كلام مش بيحود - يا أبيض يا أسود - لكن مش رمادي  
-  
ولو لقيت حد بيتكلم بالطريقة دي  
لازم تقفشه وترجعه للكلام الحاد القاطع  
المهم انك تنمي ملكة اكتشاف الكلام الحمصي اصلا  
-  
بالمناسبة - معظم كلام الناس حمصي  
-  
طبعا احنا متخطيين مرحلة اني اقصد الاساءة اليك  
ومتفقين اننا بنتكلم في سياق النصح لاخ حبيب زيك  
بعد ما نتفق علي ده نرجع لموضوع التسلية  
-  
(هو)  
التعليق اللي كتبته اتفاقا مع الاخ المعلق  
كان ان مقدم المحتوى ليس بالضروري انه عشان يكون
مفيد  
انه يكون هدفه اساسا تقديم سيل من المعلومات  
تقاس كميته بالأسطر أو الدقائق  
-  
ممكن يكون الهدف ادخالك في حالة نفسية ما  
او اشغال فكرك بقضية معينة او الإقناع بفكرة ..
الخ  
-  
وحتى لو الهدف تقديم المعلومات  
ممكن اسمع ساعات عشان اوصل لمعلومة واحدة قيمة  
افضل من شخص اخر يقدم كل 3 دقائق معلومة  
مش بذات القيمة  
-  
(أنا)  
هنرجع لموضوع البوست في آخر النقاش  
بالمناسبة انا عملت بلوك لصاحب التعليق  
لكن خلينا في موضوعنا الحالي  
نتفق الاول علي موضوع الكلام الحمصي  
ثم نواصل ان شاء الله  
-  
(هو)  
تمام انا مستعد اسمع  
-  
(أنا)  
متفقين علي موضوع الكلام الحمصي ؟  
-  
(هو)  
تمام  
-  
(أنا)  
طيب  
نواصل  
ايه رايك في "تضييع الوقت" ؟  
-  
(هو)  
قطعا سئ  
-  
(أنا)  
طيب  
ايه الفرق بين "التسلية" و"تضييع الوقت" ؟  
-  
(هو)  
الفرق الجوهري هو "الهدف"  
التسلية بالنسبالي تعني إشغال النفس  
بشئ يسبب السعادة او المتعة  
بهدف القدرة على العودة و مواصلة الجهد  
لفترة زمنية محددة  
تضييع الوقت هو الاخذ من الوقت المطلوب للعمل  
وعدم انجاز شئ فيه  
بدون هدف او غاية  
-  
(أنا)  
وانتا ليه محتاج الفصلة دي ؟  
ما تكمل عادي  
-  
(هو)  
مش فاهم  
أي فاصلة؟  
-  
(أنا)  
يعني ايه المانع من انك تطلع من عمل  
تدخل عمل تاني علي طول  
ليه محتاج ترفه عن نفسك بين كل عمل والتاني ؟  
-  
(هو)  
عشان.النفس لا تصاب بالفتور والملل  
كما في الحديث روحوا عن القلوب ساعة وساعة  
والحديث فيما معناه  
لو.انكم تكونون في بيوتكم كما تكونون عندي  
لصافحتكم الملائكة في الطرقات  
يدل على عدم.قدرة النفس على الاستمرار في نفس
العمل  
مهما كان صالحا وطيبا وخيرا  
-  
(أنا)  
ممتاز جدا  
هنا ناتي لتعريف "اللهو المباح" في الاسلام  
فما هو ؟  
-  
(هو)  
مش حافظ تعريف ..  
من فهمي هو مالا يشغل عن.طاعة ولا يدفع لمعصية  
-  
(أنا)  
اللهو المباح حاجة من تلاتة  
ملاعبة الاهل  
اللهو بالسلاح كالسهم وغيره  
وممكن تدخل تحتها كل ما يساعد في الجهاد  
ترويض الفرس  
ودي بردو ترجع لتندرج تحت كل ما يساعد في الجهاد  
كالرياضات القتالية مثلا  
والسباحة  
-  
(هو)  
والثالثة؟  
-  
(أنا)  
ما هما التلاتة دول  
-  
(هو)  
اها .. السباحة الثالثة  
-  
(أنا)  
لا  
ده الحديث  
ومما يدل على اللهو المباح  
ما رواه عقبة بن عامر رضي الله عنه؛ أن رسول الله
قال:  
«كل ما يلهو به الرجل المسلم فهو باطل؛  
إلا: رميه بقوسه، أو تأديبه فرسه، أو ملاعبته
أهله؛  
فإنهن من الحق»  
-  
بس طبعا الحكم يدور مع العلة  
يعني الحكم مش باباحة الفرس بس  
او القوس بس  
لكن المفهوم منهم هو اي حاجة ليها علاقة بالاعداد  
-  
(هو)  
هل باطل هنا تعني محرم؟  
ام تعني انه لا فائدة منه ؟  
-  
(أنا)  
ههههههههههه  
كنت عاوزك تتخطي السؤال ده  
بتاع هل باطل يعني محرم ؟  
-  
(هو)  
هو اللي جه في بالي  
-  
(أنا)  
قال الخطابي: "قوله: «ليس من اللهو إلا ثلاث»؛  
يريد: ليس من اللهو المباح إلا ثلاث،  
وفي هذا بيان أن جميع أنواع اللهو محظورة".  
وقال الشوكاني:  
"إنما صدق عليه اسم اللهو؛ لأنه داخل في حيز
البطلان؛  
إلا تلك الثلاثة الأمور".  
وقال شيخ الإسلام ابن تيمية رحمه الله تعالى في هذا
الحديث:  
" كل لهو يلهو به الرجل؛ فهو باطل".  
وقال أيضا ما معناه: "الباطل ضد الحق؛  
فكل ما لم يكن حقًا أو وسيلة إليه، ولم يكن نافعاً؛  
فإنه باطل، مشغل للوقت،  
مفوت على الإنسان ما ينفعه في دينه ودنياه،  
فيستحيل على الشرع إباحة مثل هذا".  
-  
(أنا)  
اللبس بين الباطل والضلال والحرام و و و  
اتمني انك تتخطاه  
تتخطاه بمعني انك تعتبرهم كلهم زي بعض  
وان كان فيه فروق دقيقة بينهم  
لكن انا اتمني انك تكون ممن يستبرء لدينه  
-  
لكن نحمد الله انك ما سالتش السؤال اللي بعده  
اللي هوا  
يعني اللي هيعمل كده هيخش النار ؟  
لكن فيه ناس بتسأله  
وده بيبقي موغل في اللبس  
لكن نحمد الله انك لم تصل لهذه المرحلة  
-  
بل اني اتمني انك لا تصل حتي  
لمرحلة اللبس بين الباطل والضلال والحرام  
بل وحتي المكروه  
يعني اتمني انك تعتبر المكروه زي الحرام كمان  
وان كان فيه فرق واضح بينهم  
-  
لكن ده تقوله للناس  
الفرق ده تقوله للناس  
مش لنفسك  
لنفسك انتا تعتبر المكروه زي الحرام  
-  
(هو)  
تمام  
انا بالمناسبة لما بقول رأيي فبتكلم ما يسري عليا وعلى
غيري  
انا شخصيا نادرا ما بحب اعمل حاجة خارج نطاق شغلي  
مش بسأل عشان لو هو مش مخرج من الملة يبقا نعمله  
-  
(أنا)  
يعني انتا شخصيا مش بتعمل ترفيه كتير لكن بتسال لغيرك يعني
؟  
-  
(هو)  
أكيد يابشمهندس انا بسأل عشان اعرف الحكم  
اما ما ألزم به نفسي من قلة ترفيه او قلة نوم حتى  
فهو خاص بي فقط  
-  
(أنا)  
لا الحقيقة انه ملزم للناس كلها  
لان الترفيه المباح هو ما ذكرته لك  
ملاعبة الاهل  
واي حاجة تدخل تحت الجهاد  
-  
(هو)  
لكن محتاج ابحث أكتر هل الأمر مرتبط بالنية  
ام فعلا اي امر خارج نطاق الثلاث نقاط المذكورة فهو
باطل  
لو نزلت اتمشيت على الكورنيش مثلا  
لو سافرت رحلة في مكان .. الخ  
كل ده بيتعمل بغرض الترفيه  
وليس من المذكور في الحديث ومحتاج أستفتي في
الموضوع  
-  
(أنا)  
خلي موضوع النية لسه جاي دلوقتي  
لكن الترفيه لا يخرج عن الثلاثة المذكورة  
-  
(هو)  
ماشي  
فين بقا مفهوم " المباح " من الموضوع  
؟  
-  
(أنا)  
يعني ايه ؟  
-  
(هو)  
يعني دلوقت الفرجة علي برنامج وثائقي للترفيه
مثلا  
ايه اللي يخليها مكروه بالمفهوم السابق  
او مباح من ضمن المباحات  
-  
(أنا)  
ما انا بقول لك لسه موضوع النية جاي  
لكن خلينا نتفق ان اللهو المباح  
هو الثلاثة المذكورة في الحديث  
-  
(هو)  
تمام متفق  
-  
(أنا)  
نيجي بقي لموضوع النية  
النية لا تجعل اللهو غير المباح مباحا  
ولكنها لا تجعله لهوا أصلا  
-  
يعني هيا مش بتخرجه من دائرة غير المباح لدائرة
المباح  
ولكنها تخرجه من دائرة اللهو اصلا لدائرة العمل  
-  
امثلة  
مشاهدة عمرو اديب - دي لهو  
لكن مشاهدته بغرض دراسة فكر الشياطين  
ودراسة طرق التصدي له  
ده مش لهو أصلا  
مش لهو مباح  
ده عمل  
-  
انك تروح تتفسّح في اسكندرية  
ده لهو غير مباح  
لكن انك تاخد المدام والاولاد تفسحهم  
ده لهو مباح  
-  
انك تاخد عربيتك وتطلع تتمشي  
ده لهو غير مباح  
لكن لو بنية التدرب علي القيادة استعدادا لعمل
معين  
فده عمل مش لهو  
-  
اننا نتناقش دلوقتي اصلا لمتعة الجدل  
ده اسمه "لغو" مش "لهو"  
-  
اللغو هو فضول الكلام  
واللهو هو فضول العمل  
-  
لكن لو بنتناقش بغرض التناصح  
ما يبقاش لغو  
يبقي تناصح  
-  
(هو)  
وضحت الفكرة  
جزيت خيرا يابشمهندس  
واظن اني لازلت محتاج أبحث في الحديث ودلالاته  
-  
(أنا)  
تمام  
بس لسه فيه بقية كلام  
-  
(هو)  
تمام  
تفضل انا مع حضرتك ظنيتك انتهيت  
-  
(أنا)  
نرجع لموضوعنا  
انا لما بحب افصل بين عمل وعمل  
بافصل بلهو من النوعية اللي ممكن تسميها عمل  
عمل حسب النية  
يعني  
انا بكلمك حاليا وانا بشاهد حلقة لأحمد بحيري  
انا باعتبره اراجوز غرضه التسلية  
لكن أنا باخد حلقاته بنية تجميع الأحداث  
ومتابعة شؤون المسلمين  
تجميع الأحداث ده بنية توفير الوقت اساسا  
وكذلك جو شو  
-  
الاكتر من كده هو اني باعتبر "العمل" كله اساسا
"لهو"  
يعني المهمة الاساسية اساسا مش العمل  
-  
(هو)  
العبادة  
-  
(أنا)  
المهمة الاساسية هي العبادة ونصرة الدين  
العمل ده بقي بالنسبة لي هو لهو  
بيفصل بين المهام الاساسية  
-  
يعني انا لما باشتغل في المكتب او باعطي كورس  
ده بالنسبة لي مش عمل اصلا  
بمعني - مش العمل اللي انا اتخلقت عشانه  
ده العمل اللي اتخلق عشاني  
مش اللي انا اتخلقت عشانه  
-  
احنا مخلوقين لعبادة ربنا - بنص الاية  
لكن العمل اللي بنعمله ده لنفسنا  
بهدف اننا نعيش حياة كريمة  
-  
ففيه عمل اتخلق عشاننا  
وعمل احنا اتخلقنا عشانه  
وشتان الفرق طبعا  
-  
ومن الخطا الجسيم انك تحول العمل اللي اتخلق
عشانك  
وظيفتك يعني وشركتك و و و  
تحوله لعمل انتا اتخلقت عشانه  
-  
ويقول لك ربنا خلقنا عشان نعمر الارض  
طب ما ربنا كان يعمرها هوّا !!!  
انتا بتعمر الارض لنفسك - مش لربنا  
-  
ولله المثل الاعلي  
انا لو طلبت منك ديزاين ما  
جيت انتا بعد شهر قلت لي انا ما خلصتش الديزاين  
بس ايه رايك اني طول الشهر  
كنت محافظ علي الفطار والغدا والعشا  
-  
السؤال هو  
انا مالي بالفطار والغدا والعشا  
انا طالب منك الديزاين  
الفطار والغدا والعشا دول انتا بتعملهم عشان نفسك  
مش عشاني  
تمام كده ؟  
-  
(هو)  
أيوه تمام  
وفي النهاية بتعيش حياة كريمة او بتاكل وبتشرب  
عشان تقدر تعبد ربنا وتطيعه  
يعني المنظومة بتصب في نفس الغاية كذلك  
-  
(أنا)  
تمام  
النية هي من ارقي المعاني في الاسلام اصلا  
لدرجة انك ممكن تاخد ثواب علي "النوم" حرفيا  
لو نايم بنية انك تتقوي علي العبادة  
-  
يا راجل ده فيه حديث بيقول  
في بضع احدكم صدقة  
يعني في جماعه لزوجته  
وهنا بتكون نيته  
اعفاف نفسه  
اعفاف زوجته  
انجاب نسل يكثر الامة ويعبد الله  
وسيدنا عمر كان بيقول انه مالوش غرض في الجنس  
لكنه بيفعله بنية انجاب نسل يذكر الله  
-  
(هو)  
إذا ما يصح ان تفعله بنية " اللهو "  
هو الثلاثة امور المذكورة  
-  
(أنا)  
تمام - اللهو المباح هو الثلاثة المذكورة  
وبالنية يمكنك تحويل اي لهو لعمل اصلا  
-  
يعني مثلا  
ايه رايك نروح نزور ملجا ايتام  
ونقضي طول اليوم بنلعب معاهم  
هل ده لهو ؟  
-  
هو عمليا انتا طول اليوم بتلعب  
فهل ده لهو ؟  
-  
(هو)  
لا طبعا بتخفف عنهم وبتدخل السرور على قلوبهم  
-  
(أنا)  
بالظبط - مدار حديثك هنا هو "نيتك" من الزيارة  
تمام كده ؟  
تمام  
جزاك الله خيرا  
وزادك من فضله  
-  
(أنا)  
لسه اصبر  
-  
(هو)  
بدعيلك 😄  
-  
(أنا)  
ولكم بمثل  
نرجع لاول النقاش اصلا  
الا وهو البوست بتاع امبارح  
-  
(هو)  
ايوه  
-  
(أنا)  
لما انتا تقرا موضوع 100 سطر وما تستفيدش منه
حاجة  
يبقي حرام عليك وقتك  
المرة الاولي مسموح ليك تغلطها مع الكاتب الفلاني  
لكن لما تكتشف ان فلان ده كل مقالاته كده  
يبقي لازم تدخله علي ميزان التقييم  
ثم ترفض القراءة له تاني  
-  
الملكة اللي كنت باتكلم عنها امبارح بقي  
هيا انك تكون شغال علي طول بتقيم اللي بتسمعه او
تقراه  
بتستفيد منه ده حاجة  
لكن بتقيمه دي حاجة تانية  
تمام كده ؟  
-  
(هو)  
التقييم مفيش فيه مشكلة ولا مانع  
والاستفادة غير التقييم متفق  
-  
(أنا)  
تمام  
نقسم بقي الكتاب لثلاثة فئات  
كاتب عنده اسهاب مملّ  
التاني عنده توازن  
التالت عنده اختصار مخلّ  
-  
اللي عنده اسهاب ده هيعطيك كل 20 سطر معلومة  
اللي عنده اختصار هيعطيك معلومات مجتزئة ناقصة  
احنا عاوزين اللي عنده توازن  
-  
وانا لما قلت معلومة كل 10 سطور  
او معلومة كل 3 دقائق  
لم اقصد الارقام حرفيا  
لكن قصدت انك ترتقي من مجرد ان عندك ملكة التقييم  
ترتقي لان عندك كمان ملكة التقييم الدقيق  
-  
يعني مش مجرد اقول الكاتب ده حلو او وحش  
لكن اقول - حلو بس عنده حشو  
او حلو بس عنده توازن  
وده مطلوب ليك كقارئ  
-  
لكن لو لقيت الاسهاب بتاعه واصل لان  
مقالة كاملة طويلة عريضة تطلع منها بمعلومة واحدة  
يبقي ده تضييع للوقت  
وانتا هتسال عن وقتك اللي ضيعته ده  
-  
انا لما باكتب مقال طويل وحد يعترض علي الطول  
فانا لا القي له بالا  
انا مش اللي هاممني ان المقال طويل  
اللي هاممني انه علي طوله  
فيه معلومات تناظر الطول ده ولا لا  
فاذا كان كذلك يبقي الطول مش عيب  
-  
لكن لو قرات بوست سطرين من احد الكتاب  
ولم استفد منه بمعلومة  
ثم تكرر ذلك مع الكثير من مقالاته  
فساتركه رغم انه مختصر  
-  
اخيرا بخصوص البلوك  
فلا تسمح لاحد انه "يحرق دمّك" اكتر من مرة  
الحياة اقصر من ذلك  
ومن اساء اليك مرة فانه عنده مبدا الاساءة  
فلا تتوقع منه الا انه يبطنها  
حتي لو احسن اليك بعد ذلك  
ففي ظروف معينة سيعود ويسئ اليك ثانية  
فالتخلص من هؤلاء اولي  
وكما قال سيّدنا عمر (اعتزل ما يؤذيك)
