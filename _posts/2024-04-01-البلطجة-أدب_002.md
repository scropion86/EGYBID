---
layout: post
title: "البلطجة أدب"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


قبل ما تعامل حد بشكل وحش

اسأل نفسك سؤال بسيط

هل لو الحد ده كان قوي

كنت هتعامله بنفس المعاملة ؟

.

لو أيوه

يبقى قدامك الاختيار

.

لكن لو لأ

فلازم تتراجع عن تصرفك الوحش

.

ولو ما تراجعتش تبقى خسيس

.

يعني

لو حد كسر عليك بالعربية

وشكله مواطن عادي يعني

قبل ما تلعن سلسفيل جدوده

اسأل نفسك

لو دي عربية شرطة

هل هتلعن سلسفيل جدودهم ؟

.

لو أيوه

فلك الاختيار

لو لأ

فلازم تتراجع

.

لو مراتك ضايقتك

وقايم تضربها

اسأل نفسك

لو أبوها وزير الداخلية

كنت هتضربها ؟

.

لو أيوه

فلك الاختيار

.

بعد ما نتناقش

في حكم ضرب الزوجة أصلا

اللي فيه تفاصيل كتير

.

مش منها إنها تضايقك بالمناسبة

يعني الشرع لا يجيز للزوج

ضرب زوجته لأنها ضايقته

.

لو لأ

فلازم تتراجع

.

لو عامل في مطعم

دلق عليك الشوربة مثلا

ولسه هتشتمه

اسأل نفسك

لو الموظف ده مديرك في الشغل

ودلق عليك الشوربة

كنت هتشتمه ؟

.

لو أيوه

فلك الاختيار

لو لأ

فلازم تتراجع

لو لأ وشتمت عامل المطعم

فإنتا خسيس

.

بالمناسبة

ممكن تكون الإجابة أيوه عادي

يعني ممكن أكون مستعد أشتم مديري

أو أضرب بنت وزير الداخلية

أو أشتم عربية الشرطة

ووأنا أضعف منهم

.

لو إنتا من الناس دي فإنتا بالخيار

.

لكن لو إنتا تقدر تشتم عربية الشرطة

لإنك لواء

فإنتا خسيس

لإنك ما تقدرش تشتم عربية وزير الداخلية

.

ولو تقدر تضرب بنت وزير الداخلية

لإنك ابن رئيس الوزراء

فإنتا خسيس

لإنك ما تقدرش تضرب بنت رئيس الجمهورية

.

كلامي عن الاختيار هنا

هوا للي يقدر يعمل الشيء

وهوا أضعف منه

ويتحمل مسؤوليته

دا اللي عنده الاختيار
