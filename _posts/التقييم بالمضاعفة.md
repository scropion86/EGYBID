---
layout: post
title: "التقييم بالمضاعفة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWfLpWsUlsoe30T2Hjur3aTLc9wgcAXhsTzAsERFxsNQhPQth1uCRSNwLePWxbgFu2BE082BmzJIm12DTZ2lpzubv1VZq66Z7611Z61Uk4toSPE90XLv594_7rEh7zvWyeTA9rAyf_JT4KdlsQOgH64j9K-Bvf5P-Z5EZ1jVlvOmZwk4hoa0hVfrUQ3sTr9Sfk&__tn__=*NK-R)

.

من الطرق المفيدة جدا في الحكم على الأشياء . طريقة (
المضاعفة )

.

يعني مثلا

هل عادي إن حضرتك ترد على مكالمات في شغلك

هتقول لي عادي طبعا

.

طيب

حضرتك بترد على كام مكالمة في اليوم

مثلا ١٠

كل مكالمة بتاخد دقيقتين

يعني ٢٠ دقيقة

.

مقبول جدا

لكن السؤال هو !

يحصل إيه لو ضاعفنا الرقم ده ١٠٠٠ مرة

كده انتا محتاج ٢٠ ألف دقيقة في اليوم للرد على
المكالمات

يبقى القرار هو ( إمنع المكالمات التليفونية دلوقتي
)

.

حضرتك بتقول

وايه اللي جاب ١٠ مكالمات ل ١٠٠٠ مكالمة ؟!

أقول لحضرتك . هيوصلوا كده

ما انتا بتكبر . وشغلك بيكبر

.

يا سيدي خليهم ١٠٠ مكالمة . مش ١٠٠٠

يعني محتاج ٢٠٠ دقيقة

يعني ٣ ساعات وتلت

من يوم شغل ٨ ساعات

بردو كارثة

.

طريقة المضاعفة دي استخدمها في كل حاجة . هتلاقي نفسك طالع
بقرار

القرار ده ممكن الناس تشوفه مبالغ فيه . بس ده سببه ببساطة
هو جهل الناس . مش سببه إنك واخد قرار غلط

.

إبنك اللي هزر معاك . فشتمك شتيمة بسيطة

ضاعف الموضوع كده . ضاعفه لحد ما تشوف ابنك بيسب لك الدين
. أو بيضربك

.

هوب . أقف دلوقتي بقى . وامنع إبنك عن إنه يشتمك
بالهزار

.

هوا انتا ما بتشوفش أبناء بيضربوا آباءهم . ما الموضوع بدأ
بإنه شتمه بالهزار مرة . وبدأ الموضوع يتضاعف

.

ولا انتا متخيل إن الولد كان طول عمره مؤدب مع أبوه .
والنهارده قام من النوم فجأة بقى بلطجي يعني !!

.

بنتك اللي اتكشف منها جزء من شعرها من تحت الطرحة . قول
لها داري شعرك

ضاعف الموضوع كده . وتخيلها ماشية بفانلة كات في
الشارع

.

ما هو الموضوع مشي بالتدريج مع البنات لحد ما بقوا فعلا
بيمشوا بفانلات كات في الشارع

والخطأ من الأب اللي اعتبر إن الموضوع بسيط وما جاتش على
شعرايتين بانوا من تحت الطرحة

.

ولا احنا لازم نستنى الموضوع لما يتضاعف

ما نتخيل التضاعف من دلوقتي . ونتعامل معاه من
دلوقتي

.

صاحبك اللي استلف منك ١٠٠٠ جنيه مثلا . وكان ميعادهم يردهم
كمان شهر . وما ردهمش . وجاي يستلف دلوقتي ١٠٠٠ جنيه تانيين

.

طبق طريقة المضاعفة . هل انتا مستعد تسلفه ١٠٠٠ جنيه كل
شهر وما يردهمش ؟

لأ

يبقى امنع الموضوع من دلوقتي

.

عربيتك اللي سامع منها صوت طقطقة بسيط

ضاعف الموضوع

وتخيل العربية وهيا عاملة بيك حادثة نتيجة لتراكم أعطال
كتير فيها

وهيا قالت لك . عملت اللي عليها وقالت لك بصوت الطقطقة .
وانتا أهملت تصليحها

يبقى القرار هو . من دلوقتي صلح العيب اللي في
العربية

.

زوجتك اللي لقيتها يوم مش غاسلة سنانها . فسكتت لها

ضاعف الموضوع

تخيلها عاملة كل حاجة مقرفة مرة واحدة

مش لابسة كويس . ومش مستحمية . ومش مسرحة شعرها . و و
و

يبقى القرار دلوقتي هو ( قول لها اغسلي سنانك )

.

ما تتحرجش دلوقتي . لإن الموضوع ( هيتضاعف )

.

أنا الصفحة هنا بتزيد حوالي ١٠٠ أو ١٥٠ متابع في
اليوم

لو من كل ١٠٠ متابع فيه واحد فقط بيهبد . وسبته

كمان ١٠ سنين الصفحة هيكون عليها ٣٦٥٠ هباد

حضرتك متخيل وقتها الصفحة هتبقى عاملة ازاي ؟!!!

.

يبقى من دلوقتي اعمل بلوك لكل واحد فقط بيهبد

ما تبصلوش على إنه واحد

هوا مش واحد

هما ٣٦٥٠

.

لو فكرت بالطريقة دي هتاخد قرارات صحيحة دلوقتي . وصحيحة
قدام

الناس هتشوفك مبالغ . مش مهم رأي الناس . مش مهم الناس
نفسهم . وقت المشاكل انتا بتكتشف إنك لوحدك

.

العامل اللي اتأخر عن الشغل ٥ دقائق

ضاعف الموضوع

تخيل إنه تأخر عن الشغل ٧ ساعات ونصف

وجاي قبل موعد الانصراف بنصف ساعة . بتعاتبه

لقيته مقموص منك !!!

.

ريلز الفيسبوك اللي خدت منك ١٠ دقائق النهارده

ضاعف الموضوع

هل انتا مستعد تصرف عليها ٣ ساعات من وقتك في اليوم
!!

ما انتا هتوصل لكده

.

نيجي للنقطة الأهم في البوست

ألا وهي

إن حل كل مشكلة في بدايتها يبدو صعب . لكنه لا يقارن بحلها
بعد وصولها لحالة ( التضاعف )

.

ال ١٠ مكالمات اللي بييجوا دلوقتي . سهل تقنع ال ١٠ متصلين
إنهم يكلموك على الواتس كتابة

لكن هتعمل فيهم إيه لما يبقوا ١٠٠٠

.

وتخيل إنك زعلت نصفهم . هتبقى زعلت ٥ عملاء

واللي هييجي بعد كده هيدخل على نظام واضح إن شركتنا
بتتواصل بالايميل فقط أو بالواتس فقط

ما حدش هيعارضك في نظام شركة هوا داخل عليه جديد

.

لكن لما تصبر لحد ما يبقوا ١٠٠٠ عميل

وتقرر تغير النظام

هتخسر ٥٠٠ عميل !!

يبقى تخسر ٥ ولا ٥٠٠ ؟!!

.

زوجتك اللي نبهتها وغسلت سنانها . هتزعل منك يوم . لكن مش
هتوصل لمرحلة إنها ما تستحماش أو ما تهتمش بنفسها . دا انتا وقفت لها على
غسيل سنانها

.

إنتا بتبقى متخيل إن التهاون والتسامح حل

لكنه في الحقيقة مش حل أبدا . دا هو طريق لتراكم وتضاعف
وتعقيد المشكلة . لحد ما توصل لشكل ما تعرفش تحله

.

الناس هتشوفك معقد ومبالغ وواقف على الواحدة

لكنك انتا اللي هتستريح في حياتك . والناس اللي بينتقدوك
دول هما اللي هيعانوا من تضاعف المشاكل عليهم . ومش هيعرفوا يحلوها

.

المشاكل اللي انتا خايف تتعامل معاها دلوقتي وهيا صغيرة .
مع الوقت هيا مش هتحل نفسها . بالعكس . هيا هتكبر وهتتعقد أكتر

.

والأسوء من كده هو ( تولد شعور الاستحقاق )

يعني صاحبك اللي استلف منك ١٠٠٠ جنيه

وبقى متعود على كده

لو جيت تقول له لأ بعد سنة . هيعتبر إنك بتنتقص منه جزء من
حقه !

.

الموظف اللي جاي متأخر ساعتين . وقررت تخصم له بعد سنة من
تأخره الدائم . هيعتبرك مدير ظالم ومفتري . وملعون أبو الرأسمالية اللي خلت
الناس سادة وعبيد يا أخي
