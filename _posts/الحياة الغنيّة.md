---
layout: post
title: "الحياة الغنيّة.md"
date:   2024-07-21T00:00:01+03:00
author: "Mahmoud"
category: "1 - مفاهيم مهمّة في البيزنس"
---
ممكن تكون حضرت متخيّل إنّ المتعة اللي بيعيشها اللي بيعمل
بيزنس هي إنّه بيكسب فلوس كتير

دا مش حقيقيّ

\-

في معظم رحلة رجل الأعمال بيكون مضغوط ماليّا

مش معنى إنّه معاه فلوس إنّه مش مضغوط ماليّا - دول أمرين
مختلفين

\-

ممكن جدّا يكون معاك 10 مليون - لكن عليك التزامات آخر
الشهر ب 12 مليون - فانتا مضغوط ماليّا

إنتا متخيّل إنّك لو معاك 10 مليون - طب وانا ليه اخلّي نفسي
عليّا التزامات ب 12 - ما انا اقفل الدكّانة واقعد اصرف في ال 10 مليون طول
عمري

\-

هههههههههههه

دا خيال

وقتها هتلاقي نفسك شايف نفسك ( خايب ) بالنسبة للي معاه
100 مليون - فهتبقى بتحارب عشان تخلّي ال 10 يبقوا 100

فهتدخل في التزامات

الحياة عنكبوت - والفلوس عنكبوت - لا يفلت منّه إلّا من كان
المال في يده وليس في قلبه

\-

فين السؤال بقى

إنتا فتحت البوست وتوّهتنا معاك

إيه هيّا المتعة الحقيقيّة اللي بيعيشها رجل الأعمال
؟

\-

المتعة الحقيقيّة اللي بيعيشها رجل الأعمال هي (
[<u>\#الحياة_الغنيّة</u>](https://www.facebook.com/hashtag/%D8%A7%D9%84%D8%AD%D9%8A%D8%A7%D8%A9_%D8%A7%D9%84%D8%BA%D9%86%D9%8A%D9%91%D8%A9?__eep__=6&__cft__%5b0%5d=AZWf9uJieZXByoab6dv7ZOhWErsQLtvPOedtwsmeL0JIs6tRjP1tdBUcm6wOodFeYEUK_DE7-b0oS39EnEFZpTrL0SVqFPO9piipHYEJeiQuScbROzS1wk54aAV8jXNzVW3755ajbiK_Q2-dbEjlVgmFLIrZ05MyZQUJiclxpcI88WKQVEV6P38QA4RjiEjph0I&__tn__=*NK-R)
)

مش بقول ( الغنى ) - ولكن بقول ( الحياة الغنيّة )

\-

حياته نفسها بتبقى غنيّة

بتبقى غنيّة بالسفر

بالمواقف

بالمفاجآت

\-

بالتفكير والمشاكل والفرحة بحلّ المشاكل

بالمناهدة

أحيانا بالحرب

\-

بالخسائر - والطلوع من المعارك بأقلّ الهزائم - وإعادة
تكوين الجيش من جديد

بالمقالب - بمتعة اكتشاف المقالب - أو متعة إنّك تلبس
المقلب حتّى - وتقعد تضحك - والناس اللي حواليك مش فاهمين بتضحك ليه

دي متعة همّا مش فاهمينها - ولا هيفهموها - لإنّهم ما
عاشوهاش

\-

[<u>\#التلطيش_ده_متعة</u>](https://www.facebook.com/hashtag/%D8%A7%D9%84%D8%AA%D9%84%D8%B7%D9%8A%D8%B4_%D8%AF%D9%87_%D9%85%D8%AA%D8%B9%D8%A9?__eep__=6&__cft__%5b0%5d=AZWf9uJieZXByoab6dv7ZOhWErsQLtvPOedtwsmeL0JIs6tRjP1tdBUcm6wOodFeYEUK_DE7-b0oS39EnEFZpTrL0SVqFPO9piipHYEJeiQuScbROzS1wk54aAV8jXNzVW3755ajbiK_Q2-dbEjlVgmFLIrZ05MyZQUJiclxpcI88WKQVEV6P38QA4RjiEjph0I&__tn__=*NK-R)

\-

متعة إنّك تبقى باصص للناس بعين - وحدّ جنبك قاعد باصص لهم
بردو - بسّ انتا شايف في الناس حاجات اللي جنبك مش شايفينها

عرفته - قدّ ما عرفته - وما عرفتوش

\-

إنتا بقى بتبقى عرفته

\-

هوّا ليه حدّ بيلعب شطرنج ويقعد يعصر دماغه بالتفكير- إنتا
متخيّل إنّه بيتألّم من صعوبة التفكير - وعليك بإيه يا عمّ - دانتا لو بتجري
على أكل عيشك مش هتعمل كده

بالعكس - دا مستمتع

\-

ليه ناس بتروح الدريم بارك وتركب الحلزونة يا امّا الحلزونة
ويقعدوا يصرّخوا ؟!

إنتا متخيّل إنّهم بيصرّخوا من الألم - الألم دا متعة - متعة
التجربة - متعة الدخول في الخطر والخروج منّه

دي المتعة اللي بيعيشها رجل الأعمال -
[<u>\#متعة_الحلزونة_يامّا_الحلزونة</u>](https://www.facebook.com/hashtag/%D9%85%D8%AA%D8%B9%D8%A9_%D8%A7%D9%84%D8%AD%D9%84%D8%B2%D9%88%D9%86%D8%A9_%D9%8A%D8%A7%D9%85%D9%91%D8%A7_%D8%A7%D9%84%D8%AD%D9%84%D8%B2%D9%88%D9%86%D8%A9?__eep__=6&__cft__%5b0%5d=AZWf9uJieZXByoab6dv7ZOhWErsQLtvPOedtwsmeL0JIs6tRjP1tdBUcm6wOodFeYEUK_DE7-b0oS39EnEFZpTrL0SVqFPO9piipHYEJeiQuScbROzS1wk54aAV8jXNzVW3755ajbiK_Q2-dbEjlVgmFLIrZ05MyZQUJiclxpcI88WKQVEV6P38QA4RjiEjph0I&__tn__=*NK-R)

\-

في المقابل - بتوصل 60 سنة - وصديقك بيوصل 60 سنة - بيكون
هوا عاش حياة مملّة ومتكلّسة - تقعد تتكلّم معاه - تحسّه عنده 6 سنين

\-

تيجي بنته تتجوّز مثلا - تحصل لها مشكلة مع جوزها - تلاقيه
هوّا شايف نهاية نفق الحياة المظلم

لكن انتا لو بنتك اتخانقت مع جوزها - عادي - هتتعامل
بمنتهى البرود - وكلّ البدائل بالنسبة لك هتكون متاحة -
وممكنة - وشايف الخطوة اللي بعدها - ومستعدّ لها - ولتحمّل
ألمها

\-

آخر مرّة كنت متخانق مع المدام - رحت عندهم البيت - جابوا
لي شاي - قعدنا نتخانق انا والمدام - واشرب شاي !!

بعد ما الخناقة خلصت الحمد لله - قالت لي تعالى لي بقى -
بقى انا ابقى قاعدة اتشال واتعزق - وانتا بتتشال وتتعزق قصادي - وتشرب شاي
؟!!

الصراحة الشاي كان تحفة

\-

الحقيقة إنّها في الموقف ده قي عزّ ما اللي يشوفنا يقول
هيموّتوا بعض - بينما انا كان بالنسبة لي عادي - متعوّد على الخناق والشدّ
والجذب

شايف نهاية الخناقة إنّها هتيجي على ما فيش - وهنتصالح
بأكلة كباب وكفتة - وهنرجع عادي زيّ الأوّل واحسن

لكن هيّا شايفة نهاية الحياة في اللحظة دي

\-

دي المتعة - والفايدة - اللي بيطلع بيها اللي تحوّل من
الوظيفة للبيزنس

لكن الفلوس !! صدّقني - اختبار ابن آدم في الحياة جزء كبير
منّه إنّه يفضل طول الوقت على حافّة الاحتياج للفلوس - اليوم بيومه - حرفيّا -
حتّى في الملايين - اليوم بيومه

\-

لو بقى معاك ملايين - مش هترتاح - فما تفكّرش في الملايين -
فكّر في
[<u>\#اليوم_بيومه</u>](https://www.facebook.com/hashtag/%D8%A7%D9%84%D9%8A%D9%88%D9%85_%D8%A8%D9%8A%D9%88%D9%85%D9%87?__eep__=6&__cft__%5b0%5d=AZWf9uJieZXByoab6dv7ZOhWErsQLtvPOedtwsmeL0JIs6tRjP1tdBUcm6wOodFeYEUK_DE7-b0oS39EnEFZpTrL0SVqFPO9piipHYEJeiQuScbROzS1wk54aAV8jXNzVW3755ajbiK_Q2-dbEjlVgmFLIrZ05MyZQUJiclxpcI88WKQVEV6P38QA4RjiEjph0I&__tn__=*NK-R)

\-

عشان كده شلت من قاموسي من زمان مصطلح ( الحرّيّة
الماليّة )

مش هنوصل في يوم من الأيّام لإنّنا نبقى معانا فلوس تخلّينا
مش شايلين همّ المستقبل - لأنّ ده يتنافى مع سنّة الله سبحانه وتعالى في الكون
بوضع عباده في اختبار دائم ضدّ الحياة والاحتياجات والفلوس

هل فيه حاجة اسمها الحرّيّة الصحّيّة مثلا - إنّك توصل لإنّك
تبقى مطمئنّ إنّك مش هتمرض بكره ؟!

إنتا عبد - ما تنساش ده - إنتا في اختبار - ما تنساش
ده

الفلوس دي اختبار ليك - وطبيعة الاختبار إنّه يشدّ ويرخي
عشان يمحّصك

\-

خذ من الدنيا ما يكفيك - وأرح قلبك

إمشِ الهوينا - حنانيك - مشي الرجال غندرة

\-

يا ما كان ع الدنيا فتوّات - قبلنا - يقولم إحنا أحسن
ناس

صبحم رمايم ياخويا - ودهوسم عليهم الناس

\-

خذ القناعة في الدنيا وارض بها - واجعل نصيبك منها راحة
البدن

وانظر لمن ملك الدنيا بأجمعها - هل راح منها بغير القطن
والكفن

\-

دع الأيّام تفعل ما تشاء - وطب نفسا إذا حكم القضاء

ورزقك ليس ينقصه التأنّي - وليس يزيد في الرزق
العناء

ولا حزن يدوم ولا سرور - ولا بؤس عليك ولا رخاء

إذا ما كنت ذا قلب قنوع - فأنت ومالك الدنيا سواء

\-

إستمتع بمقالب الحياة والبيزنس

استمتع بحربها

بالأدرينالين

\-

[<u>\#المتعة_في_الرحلة</u>](https://www.facebook.com/hashtag/%D8%A7%D9%84%D9%85%D8%AA%D8%B9%D8%A9_%D9%81%D9%8A_%D8%A7%D9%84%D8%B1%D8%AD%D9%84%D8%A9?__eep__=6&__cft__%5b0%5d=AZWf9uJieZXByoab6dv7ZOhWErsQLtvPOedtwsmeL0JIs6tRjP1tdBUcm6wOodFeYEUK_DE7-b0oS39EnEFZpTrL0SVqFPO9piipHYEJeiQuScbROzS1wk54aAV8jXNzVW3755ajbiK_Q2-dbEjlVgmFLIrZ05MyZQUJiclxpcI88WKQVEV6P38QA4RjiEjph0I&__tn__=*NK-R)
