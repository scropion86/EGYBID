---
layout: post
title: "التعامل مع المنافسين.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
باشتري المنتج ب ٨

وببيعه ب ١٠

فتح جنبي منافس بيبيع ب ٩

أعمل إيه ؟!

.

شوف حضرتك

الموضوع هو حالة من التالي

.

١

إنتا عندك ميزة في منتجك تخليه أغلى من منتج
المنافس

يبقى اشتغل على إبراز الميزة دي

.

ما تتوقعش إن العميل فاهمها لوحده

ولو العميل فاهمها وبيستعبط وعاوز ياخد منتجك بسعر المنتج
الأقل قيمة

اشرح له ميزة منتجك . عشان ما يبقاش ليه حجة

.

٢

منتجك زي منتج المنافس . ما لوش ميزة

لكن انتا اللي ليك ميزة عن المنافس

عندك ضمان أفضل . بتبيع آجل . عندك تشكيلة أكبر . خدمة ما
بعد البيع أفضل . عندك خدمة توصيل

يبقى اشتغل على إبراز ميزتك للعميل

.

٣

لا منتجك مميز ولا إنتا مميز

شوف هل المنافس قادر يجيب المنتج أصلا أرخص منك

بيجيبه ب ٧ ويبيعه ب ٩

بينما انتا بتجيبه ب ٨ وتبيعه ب ١٠

يبقى اجتهد إنك تجيب منتجك من مصدر أرخص

.

ممكن انتا بتشتري آجل وهوا بيشتري كاش

إنتا بتشتري كميات قليلة وهوا بيشتري كميات كبيرة

إنتا بتجيب من تاجر جملة . وهوا بيجيب من مصنع . أو
بيستورد بنفسه

.

ممكن انتا بتصرف كتير على النقل للكميات الصغيرة . انقل
كمية كبيرة مرة واحدة

ممكن انتا مأجر مكان كبير ع الفاضي . أجر مكان أصغر

ممكن انتا معين موظفين كتير بدون داعي . مشيهم

.

شوف مصاريفك الكتير فين

في الخامة ولا في التشغيل

وقلل المصاريف

.

اكسب من المنبع يعني . المكسب في الشراء

.

٤

ليس كل ما سبق

وانتوا الاتنين زي بعض بالظبط

وهوا داخل يحرق

.

ف هنا أقول لك شوف . هل هوا بيحرق بمناسبة الافتتاح مثلا .
لكنه مش هيقدر يكمل كده طول الوقت

أو بيحرق عشان بيصفي وهيخرج من السوق

أو ممكن يكون بيحرق من باب الغباء . حاسب حساباته غلط .
ومش فاهم إنه بيحرق نفسه

.

في الحالات دي إثبت على سعرك . وسيبه يحرق شهر ولا
شهرين

كده كده هوا هيخرج من السوق

بس هيخرج وإنتا سعرك ١٠

لو نزلت ل ٩ . وهوا خرج . هترجع ل ١٠ إزاي ؟!

.

٥

لا ده ولا ده ولا ده

وانتا كنت واخد خير السوق . وبتكسب ٢ جنيه في القطعة لإن
ما فيش منافس

لكن الأمر الواقع خلاص إن السلعة دي بدأت تنتشر . وبقى
فيها منافسين راضيين يبيعوا ب ٩

فيؤسوفني أقول لحضرتك بيع ب ٩ زيهم

.

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWpuKMG28OcmpfrJL-PaH5K7V6e_EHlTSd7qeoY0tG5KhTXGMaNVE9_E6xgUKhbc2mFg6eKGi6au8hhHbX1_-62c3PU_wMIwtczEjNc5Q2cMeeYTTp_OoLRtdZsBxh8An6rUt6j1qVTG7DIjrAYL6Wh4Ig9BXZTvi1AdttgkRW4_w&__tn__=*NK-R)
