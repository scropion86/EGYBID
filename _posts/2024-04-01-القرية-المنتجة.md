---
layout: post
title: "القرية المنتجة"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVW1zAb4WhEVmiYnjAUxmcUs23mBDQGlSN3r-9RJOSJxZo5SVvRHpP7JS8p9sO4kCOn46X_p9IiO5bUu0MIaB-8HVCcgZxXkTNjYD1M8jdSr5NFlub-wexgxkjF222JWL9s4dA8GriFi6LRnC4PLESnIawUUcrgyPUz6YtCUKG54KuBeOV6qOZk-tmahdOwLhA&__tn__=*NK-R)




مشروع القرية المنتجة




نظريّة
[<u>\#ادّيني\_قلبك\_وخد\_قلبي</u>](https://www.facebook.com/hashtag/%D8%A7%D8%AF%D9%91%D9%8A%D9%86%D9%8A_%D9%82%D9%84%D8%A8%D9%83_%D9%88%D8%AE%D8%AF_%D9%82%D9%84%D8%A8%D9%8A?__eep__=6&__cft__%5b0%5d=AZVW1zAb4WhEVmiYnjAUxmcUs23mBDQGlSN3r-9RJOSJxZo5SVvRHpP7JS8p9sO4kCOn46X_p9IiO5bUu0MIaB-8HVCcgZxXkTNjYD1M8jdSr5NFlub-wexgxkjF222JWL9s4dA8GriFi6LRnC4PLESnIawUUcrgyPUz6YtCUKG54KuBeOV6qOZk-tmahdOwLhA&__tn__=*NK-R)




النظريّة دي أنا شفتها بنفسي مرّتين في قريتين في مصر - من
خلال تقديم استشارات لأصحاب مصانع في هاتين القريتين

واتعلّمتها منهم

وباقترحها على المصانع اللي فيها نشاط تجميع

أو الجمعيّات الخيريّة اللي عاوزة تعمل نشاط تصنيعيّ تابع
للجمعيّات لفتح أبواب رزق للأهالي في القرى الموجود فيها هذه
الجمعيّات




خلّيني أشرح حالة القريتين دول - وحضرتك هتستنتج النظريّة
لوحدك




قرية محلّة أبو عليّ وقرية بطينة ( بجوار المحلّة
الكبرى )

القرى دي مليانة مصانع ملابس

تقدر بنظرة سريعة على جوجل مابس - تلاحظ سقوف الهناجر
الزرقاء !!

ودي بشرة خير ليّا في أيّ مكان




المصانع في القرى دي فيها شباب وبنات

الواد حبّ البتّ

البتّ حبّت الواد

قعدوا يسمعوا مصطفى كامل

فاتنيّلوا اتجوّزوا




مع إنّ مصطفى كامل كان بيحاول يقنعهم بالانتحار - بسّ همّا
اللي فهموه غلط




المهمّ - اللي كان كان - والعيال اتجوّزوا




لمّا بيتجوّزوا - سنة أو سنتين - بيجيبوا إيه ؟

بيجيبوا نونّة




لأ نونّة إيه - في المحلّة بيجيبوا مكنة خياطة في البيت -
وبيسيبوا المصنع




الاستشارة لصاحب المصنع ده كانت في رمضان - بيقول لي أنا
شايل همّ العيد - عندي 4 بنات هيتجوّزوا في العيد - هههههههه




طيّب وبعدين

اللي بيحصل بعد كده إنّ المصنع الكبير بيجيب القماش

بيقطّعه على المقاسات

ويبعت لبيت فلان وفلانة 4 شكاير

كلّ شيكارة فيها 1000 قطعة من قطع بنطلون ترنج مثلا




دور فلان وفلانة إنّهم يجمّعوا ال 4 قطع دول - يعملوا منهم
بنطلون

ويرجّعوا للمصنع 1000 بنطلون

البنطلون عليه مصنعيّة 5 جنيه مثلا - فالمصنع يعطيهم 5000
جنيه مصنعيّتهم




المصنع يحطّ البنطلون في كيس - ويبيعه باسمه




وبكده تكون اتحقّقت نظريّة - ادّيني قلبك - وخد قلبي




النموذج الثاني كان في مصنع لعب أطفال في إحدى القرى
التابعة لمركز أبو النمرس على بوّابة صعيد مصر




بالمناسبة - وعلى الهامش

أبو النمرس هي مدخل الصعيد - لو حضرتك عاوز تبيع حاجة جملة
مستهدفا الصعيد - روح أبو النمرس - وخصوصا البلاستيكات




لكن خلّينا في حالة المصنع التاني

المصنع ده بيحقن قطع الألعاب من البلاستيك - وبيوزّع شكاير
القطع على البيوت




أهالي القرية بيقعدوا يتفرّجوا على المسلسل - ويجيبوا في
سيرة الناس - ويجمّعوا ألعاب

وليهم على اللعبة مثلا نصف جنيه

جمّعوا في الشهر 10 آلاف لعبة - يبقى ليهم 5000 جنيه
بردو




دي النظريّة

خدها وطبّقها بقى على أيّ حاجة




من يومين كنت في مصنع تجميع أدوات كهربائيّة

اقترحت عليه نفس النظريّة

حضرتك صنّع قطع البلاستيك - استورد الاكسسوارات - وزّعها على
أهل القرية - ترجع لك الأدوات متجمّعة

اختبرها عندك - لو تمام - حطّها في علبتها - وبيعها




نفس النظريّة دي باقترحها على الجمعيّات الخيريّة اللي عاوزة
تعمل نشاط تصنيعيّ

خصوصا نموذج الملابس

لأسباب




أوّلا /

سهل جدّا إنّك تعلّم أهل القرية صناعة الملابس - لإنّك غالبا
هتلاقي في كلّ شارع حدّ شغّال في مصنع ملابس في مدينة ما - فممكن يعلّم أخوه أو
أخته




ثانيا ( وهو الأهمّ ) /

إنّ لو بنت اتعلّمت الصنعة دي في قريتها - وبعدين جات اتجوّزت
في قرية مجاورة - هتعرف تشتغل بنفس الشغلانة - لإنّها هتلاقي في كلّ قرية
مصنع ملابس

لكن لو اتعلّمت تجميع الأدوات الكهربائيّة مثلا - وانتقلت
لقرية تانية - فمش هتلاقي فيها مصنع أدوات كهربائيّة - تبقى الصنعة اللي
اتعلّمتها أصبحت لا قيمة لها !!




والجمعيّة الخيريّة بيكون ليها هدف اجتماعيّ - من ضمنه تعليم
الناس حاجة تنفعهم - مش مجرّد يكون ليها ربح

فلو حضرتك علّمت البنت دي تجميع الأدوات
الكهربائيّة - فانتا كده بعدت عن الهدف بتاع إنّك
عاوز تعلّمها حاجة تنفعها




ملحوظة /

ممكن حضرتك تكون سمعت إنّ الطفل الصينيّ عبقريّ

قالها لك صديقك اللي سافر الصين - وشاف الطفل الصينيّ بيجمّع
كاسيت مثلا أو ريموت تليفزيون تحت بير سلّم بيتهم

وقال لك طبعا إنّ كلّ بيت في الصين فيه مصنع




الحقيقة إنّه مش كلّ بيت في الصين فيه مصنع ولا حاجة

والحقيقة بردو إنّ الطفل الصيني مش عبقريّ ولا حاجة - الطفل
المصريّ هوّا اللي عبقريّ - وخصوصا أطفال المنوفيّة

والطفل الصيني اللي انتا فاكره عبقريّ ده - هوّا ببساطة كان
شغّال طبقا لنظريّة

[<u>\#ادّيني\_شينج\_قلبك</u>](https://www.facebook.com/hashtag/%D8%A7%D8%AF%D9%91%D9%8A%D9%86%D9%8A_%D8%B4%D9%8A%D9%86%D8%AC_%D9%82%D9%84%D8%A8%D9%83?__eep__=6&__cft__%5b0%5d=AZVW1zAb4WhEVmiYnjAUxmcUs23mBDQGlSN3r-9RJOSJxZo5SVvRHpP7JS8p9sO4kCOn46X_p9IiO5bUu0MIaB-8HVCcgZxXkTNjYD1M8jdSr5NFlub-wexgxkjF222JWL9s4dA8GriFi6LRnC4PLESnIawUUcrgyPUz6YtCUKG54KuBeOV6qOZk-tmahdOwLhA&__tn__=*NK-R)
و
[<u>\#خد\_مينج\_قلبي</u>](https://www.facebook.com/hashtag/%D8%AE%D8%AF_%D9%85%D9%8A%D9%86%D8%AC_%D9%82%D9%84%D8%A8%D9%8A?__eep__=6&__cft__%5b0%5d=AZVW1zAb4WhEVmiYnjAUxmcUs23mBDQGlSN3r-9RJOSJxZo5SVvRHpP7JS8p9sO4kCOn46X_p9IiO5bUu0MIaB-8HVCcgZxXkTNjYD1M8jdSr5NFlub-wexgxkjF222JWL9s4dA8GriFi6LRnC4PLESnIawUUcrgyPUz6YtCUKG54KuBeOV6qOZk-tmahdOwLhA&__tn__=*NK-R)
