---
layout: post
title: "استخدم الحلول السهلة.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZVCnJeW1mxQVOTClGBiAbCnBD7EiNbFdezvax8VppFOM8kdVm3XLRpS49ZQT6hNxBbTSa5oPIuYI2vb7D3DKhYkorfwP-KjszQCJDRlfmvu29mg7T6L1UfVpaSmgJiXKapWjNxd9VX1M5umMleB-K-kZD2sJwKh25ObPklNzA-cB9NrwCAEuZpWPY0IY6s2Jio&__tn__=*NK-R)

\-

اهتمّ بالحلول السهلة !!!

\-

للأسف معظم الناس لمّا بيقعوا في مشكلة - عقلهم بيروح للبحث
عن الحلول الصعبة

\-

مش عارف تفسير دا إيه - لكن ممكن يكون شعور الهلع اللي
بيسيطر على الناس في الوقت ده هوّا السبب

\-

أذكر مرّة وأنا في المدرسة الثانويّ - كنّا في حصّة حاسب آليّ -
ودي بتكون في معمل الكومبيوترات

واحد زميلنا كان معاه اسطوانة - زميله خدها منّه وحطّها في
الكومبيوتر - وشغّلها - وانا كنت واقف

وإذا بالاسطوانة دي تطلع فيلم إباحيّ يا خال !!!

\-

الفيلم اشتغل - وزميلنا صاحب الاسطوانة أصيب بالهلع - بقى
مش عارف يعمل إيه !!!

وأنا واقف وعارف الحلّ إيه - بسّ قلت سيبه يتهلع له ثانيتين
تلاتة عشان يخاف يجيب اسطوانة زيّ دي معاه المدرسة تاني

\-

بعد ما الثانيتين تلاتة فاتوا - قمت ضاغط على زرار الباور
بتاع الشاشة وطفيتها !!

\-

زميلنا صاحب الاسطوانة عقله في الوقت ده إمّا هيتجمّد
تماما

أو هيحاول يطفي الكومبيوتر - فمش هيبقى عارف دا بييجي من
قايمة إيه - ودا هيتعمل بالماوس ولا بالكيبورد - وبعدين زراير الكيبورد بقت
كتير كده ليه - هههههههه

في حين إنّ الحلّ أبسط من كده - ممكن تشدّ الفيشة
وخلاص

\-

ننقل الكلام للبيزنس

حضرتك عندك مشكلة في المبيعات - هتقعد تخترع عشان تعمل
حلول إبداعيّة

بينما انتا عندك عملاء قدامى بالفعل اشتروا منّك وعجبهم
شغلك - ما تستهدف دول مباشرة بمنتجات جديدة

\-

عندك عملاء كلّموك من شهر أو شهرين - وشبه اتّفقوا على
الشراء - وناقص خطوة إنّهم يحوّلوا الفلوس - ابعت لهم رسائل تأكيد
الشراء

\-

حضرتك عندك 3 منتجات - واحد منهم مبيعاته شغّالة - بسّ هامش
الربح فيه ضعيف

واتنين هامش الربح فيهم كبير - لكن مبيعاتهم قليّلة

فانتا قاعد عاصر مخّك إزّاي تزوّد مبيعات المنتجات
الراكدة

بينما نفس المجهود ده لو وجّهته لزيادة مبيعات المنتج الأوّل
المقبول في السوق أصلا - وانتا خلاص بتبيعه ومعروف بيه والناس مجرّباه
وواثقة فيه

لو بذلت نفس المجهود ده في الاتّجاه السهل - ممكن تحقّق حجم
ربح كبير من المنتج اللي هامش ربحه صغيّر عن طريق زيادة حجم المبيعات من
المنتج ده

\-

اهتمّ بالحلول السهلة

حضرتك ممكن تفهمها وهيّا واقفة على الفرع عادي

مش لازم تفهمها وهيّا طايرة
