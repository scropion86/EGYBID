---
layout: post
title: "مغالطة رجل القشّ"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


السلام عليكم  
فيه حاجة في المنطق انا بسمّيها المغالطة المركّبة  
ممكن تقرا عنها باسم مغالطة رجل القشّ  
( خيال المآتة يعني بالمصري )  
او المغالطة البهلوانية  
-  
المغالطة دي بتحصل ازاي  
بتحصل انك توصف الخصم بما لم يقم به  
او لم يقله او لم يتصّف به  
-  
ثم  
تبدا في لومه علي هذا الفعل ( الذي لم يقم به )  
-  
يعني مثلا انا بقول  
+ عاوزين ناكل سمك  
تقوم تقول لي  
\* عيب قوي لما تقول ان ماما بتطبخ الفراخ وحشّ  
-  
( + ) هو كلامي  
و ( \* ) هو كلام الطرف الاخر  
-  
الاول  
انتا افترضت اني قلت ان ماما بتعمل الفراخ وحش  
وبعدين انتا زعلان بقي انه ازاي اقول كده علي
ماما  
-  
لو انتا متنرفز من المثال عادي  
ما هيا مغالطة منطقية يا فندم  
ودورها في الحياة انها تنرفزك  
ولا ايه ؟!  
-  
هيا مش حكمة ولا بيت شعر  
-  
لا وايه  
مش مغالطة واحدة - دي مغالطة مركّبة  
-  
مثلا  
تقول  
+ عاوزين نفرج عن المعتقلين  
فتلاقي حد يقول لك  
\* يعني انتا يرضيك قتلهم للناس  
وهما بيصلّوا في مسجد الرحمة  
-  
هنا انتا افترضت الاول  
ان المعتقلين دول قتلوا الناس في مسجد الرحمة  
وبعدين بتعترض عليا بقي لاني بطالب بالعفو عن
القتلة  
-  
مثلا  
تقول  
+ عاوزين نعدل نظام امتحانات الثانوية العامة  
فتلاقي حد يقول لك  
\* يعني انتا عاوز اللي بيفهم واللي ما بيفهمش يخش
طب  
-  
الاول انتا افترضت  
اني عاوز اللي بيفهم واللي ما يفهمش يخش طب  
وبعدين بتعترض بقي علي اللي انا عاوزه  
-  
مثلا  
+ عاوزين نصيف السنة دي في الاسكندرية  
فتلاقي حد بيقول لك  
\* يعني انتا عاوزنا نهمل في بابا وماما بعد ما
عجّزوا  
-  
الاول افترضت اننا قررنا نهمل في بابا وماما  
وبعدين زعلت طبعا لاننا قررنا كده  
-  
مثال اخير  
+ عاوزين كل الناس تتعلم دينها  
تقوم تقول لي  
\* يعني انتا عاوز كل من هب ودب يفتي في الدين  
-  
الاول افترضت اني نظمت حملة اعلانية  
لدعوة كل من هب ودب انه يفتي في الدين  
وبعدين طبعا ده مش عاجبك فبتعترض عليه  
-  
طبعا انتا مش محتاج تكون دارس منطق  
عشان تعمل المغالطة دي  
-  
بالعكس  
كل ما تكون جاهل اكتر كا ما هتبدع فيها  
-  
مش قلت لكوا التعليم بيقتل الابداع  
-  
لكن انتا محتاج قوّة ملاحظة الاول  
عشان تكشف المغالطة دي  
-  
وبعدين فهم للمغالطة وطريقة التعامل معاها  
عشان تعرف تردّ صحّ  
-  
لانك لو ما كشفتهاش  
هتخش في مرحلة حرق دم مالهاش نهاية  
هتتخانق مع اللي بيعمل المغالطة المركبة  
-  
ليه ؟  
لانك هترد علي الجزء المركب منها  
مش الجزء الاولي  
-  
يعني تعالي ناخد مثال من اللي شرحناهم  
-  
انتا قلت  
+ عاوزين نعدل نظام الثانوية العامة  
فحد قال لك  
\* يعني انتا عاوز كل من هب ودب يخش طب  
-  
ده مثال اهو  
انتا لو ما خدتش بالك ان دي مغالطة مركبة  
هترد كالاتي  
-  
+ لا طبعا انا مش عاوز كل من هب ودب يخش طب  
فالطرف التاني هيقول لك  
\* امال عاوز تعدل نظام الثانوية ليه  
هتقول له  
+ عشان النظام الحالي غلط  
هيقول لك  
\* ايوه غلط بس نعمل ايه يعني  
ما هو احنا لو خلينا الطب من 80 % كل الناس هتخش
طب  
+ لا مش للدرجة دي  
\* مش انتا بتقول عاوز تغير النظام  
+ ايوه نغيره بس الطب ما يبقاش من 80 %  
\* أمال يبقي من كام  
+ مش عارف - نعمل دراسات ونشوف  
\* لسه هتعمل دراسات  
ومين قال لك ان اللي هيعمل الدراسات دي  
مش هيعملها علي اساس ان ولاد الدكاترة بس هما اللي يخشّوا
طبّ  
-  
و و و و و و و  
مش هتخلص حضرتك  
-  
انما انتا لو من الاول خدت بالك  
ان الطرف الاخر عمل مغالطة مركبة  
هتقول له  
+ عاوزين نغير نظام الثانوية العامة  
هيقول لك  
\* انتا عاوز كل من هب ودب يخش طب  
هتقول له  
+ وايه علاقة ده بده ؟  
هيقول لك  
\* ما هو تغيير النظام هيخلي كل من هب ودب يخش طب  
هتقول له  
+ عرفت منين ؟  
-  
هوا اساسا ما يعرفش النظام اللي انتا عاوز تتكلم عنه عامل
ازاي  
هوا خد الكلمة من علي طرف لسانك وقام هابد علي
طول  
-  
فالمطلوب انك مش تلاقيه بيهبد تقوم هابد قصاده  
المطلوب انك تهدي - وترجع بيه لورا - مش لقدام  
-  
يعني ايه لقدام ؟  
يعني تتجاوب مع مغالطته وتبني عليها  
-  
انتا كده وافقت عليها اساسا وانتا مش واخد بالك  
وبتبني عليها بقي  
-  
تخيل انها كانت مركّبة مرّتين وحرقت دمّك  
انتا خلّيتها طبقات من التركيب  
-  
زي ما حصل في الفقرة السابقة  
في النقاش بتاع الثانويّة العامّة  
انتا طلعت معاه لقدّام  
-  
لكن ترجع لورا يعني تزيل الجزء المركب من
المغالطة  
الجزء المركب اللي هوا  
ان الطرف الاخر افترض انك ناوي تدخل كل الناس طب  
-  
المطلوب انك تتعامل مع الحتة دي  
ترجع بيها ورا خطوة  
يعني تقول له  
-  
+ ومين قال ان النظام الجديد هيدخل كل الناس طب ؟  
-  
+ ومين قال ان ماما ما بتعرفش تطبخ فراخ ؟  
\* انتا  
+ انا ؟!  
امتي ؟!  
يا ربّ أعدمك لو كنت قلت كده  
-  
وممكن تقول له  
+ ( مين الحمار اللي قال كده ؟! )  
-  
بس ده له خطورتين  
-  
أولا  
انه يقول لك  
\* ( انتا بتقول عليا حمار ؟! )  
ويمسك فيك - او يضربك - حسب  
-  
ثانيا  
انه يقول لك  
\* ( إنتا )  
-  
فكده هوا رزعك ف الجبهة  
جبهة م الشبكة  
هههههههههههههه  
-  
فخليك في جملة  
+ ( مين قال كده ) وخلاص  
\* مش بتقول عاوز سمك  
+ وده ايه علاقته بالفراخ ؟!  
( هنا برافو عليك ونصقف لك  
انتا فصلت الجزء المركب من المغالطة )  
-  
+ ومين قال ان المعتقلين هما اللي قتلوا الناس في مسجد
الرحمة  
\* امال مين ؟  
+ انا مش عارف - انتا عارف ؟  
\* ما هو اكيد المعتقلين  
+ أكيد ليه  
\* أكيد طبعا - دي جايه في التليفزيون  
+ وانتا بتصدّق كلّ اللي ييجي في التليفزيون  
\* لا طبعا  
( هوا حتي لو بيصدّق كل اللي بييجي ف الليفزيون  
هيخاف يقول ايوه  
عشان البرستيج ويبان انه مثقف وعميق و 1984 وكده
)  
-  
زي ما يونس شلبي كان بيهزّ دماغه وخلاص  
لا انا فاهم حاجة ولا البت فاهمة  
وده قاعد يهزّ لي ف دماغه  
هوّا حدّ جابنا ورا غير امثالكوا  
-  
+ مين قال ان المعتقلين هما اللي قتلوا المصلين  
\* امال مين  
+ انا مش عارف - انتا عارف ؟  
\* ايوه اكيد المعتقلين  
+ اللي هما مين ؟ اسمهم ايه ؟  
\* هوا انا هاعرفهم بالاسم  
+ لما انتا مش عارف اساميهم حتي  
ازاي عارف انهم همّا اللي قتلوا المصلين في مسجد
الرحمة  
ازاي ؟  
-  
كده بردو انتا فصلت الجزء المركب من المغالطة  
-  
+ مين قال اننا هنأهمل في بابا وماما  
\* مش بتقول هتروح اسكندرية  
+ ايوه وده ايه علاقته بالموضوع  
\* ما هو لما انتا هتروح اسكندرية هتاهمل فيهم  
+ عرفت منين ؟  
\* ما انتا مش هتاخدهم معاك  
+ مين قال كده ؟!  
( او مين الحمار اللي قال كده )  
\* إنتا  
أوبببببببببببا  
\* مش بتقول هتروح لوحدك ؟  
+ انا قلت هروح لوحدي ؟! ما انا هاخدهم معايا  
\* ما انتا ما وضحتش كده  
+ وافرض اني ما قلتش - هل ده يعني اني مش هاخدهم
معايا  
يعني لو ما قلتلكش هابقي لابس ايه - تفهم اني هروح ملط
مثلا ؟  
-  
يعني اعتمد منهج  
( شلّوهم قبل ان يتكاثروا )  
-  
تقول الحكمة  
الانسان كالنهر - كلّما زاد عمقه - كلّما قلّ هديره  
-  
وكذلك في النقاش  
كلما كنت هادئا - كلما دل ذلك علي امساكك بزمام
الامور  
-  
اما العصبية فهي علامة عدم القدرة علي التعبير  
فتنفجر في الصراخ لانك اساسا قد سد عليك باب النقاش
المنطقي  
-  
الاخطر في العصبية انها هتخليكوا تتشاكلوا علي حاجة
تانية  
يعني تبتدوا من عند الفراخ والسمك  
وتنتهوا وانتوا بتلعنوا نيلسون مانديلا  
-  
فخلّيك عامل زي لاعب الكورة اللي هدفه المرمي  
المرمي بسّ  
-  
بتجري بالكورة يمين وترجع ناحية المرمي  
شمال وترجع ناحية المرمي  
-  
مش تاخد الكورة من نص الملعب الاقيك بتدخل جون في
المترو  
-  
\* وهوا ده مترو ده  
ما انتا لو سافرت فرنسا وشوفت المترو عامل ازاي  
كنت قلت علي ده تكتك  
-  
+ انتا عاوزني اروح فرنسا واشرب خمره  
\* مش احسن ما تشرب حشيش  
+ انتا عاوزني ابقي حشّاش عشان ابقي زيك يا ساقط  
\* انا ساقط ولا انتا اللي بتنجح بالغش  
-  
وفقدت مصر اثنين من شبابها علي الحدود بين مصر وليبيا
والتشاد  
اللي هيا كلها كانت جوا مصر بس عبد الناصر هوّا
السبب  
-  
ويخرب بيت الزمالك علي بيت الزمالك  
ما خدناش من وراهم إلا وجع القلب  
-  
[<u>\#مرزوقيّات\_في\_المنطق</u>](https://www.facebook.com/hashtag/مرزوقيّات_في_المنطق?source=feed_text)  
[<u>\#أنا\_أعرف\_إنّ\_اللي\_يتخبط\_علي\_دماغه\_يقع\_ما\_يحطّش\_منطق</u>](https://www.facebook.com/hashtag/أنا_أعرف_إنّ_اللي_يتخبط_علي_دماغه_يقع_ما_يحطّش_منطق?source=feed_text)  
[<u>\#مرزوقيّات\_في\_المفاهيم</u>](https://www.facebook.com/hashtag/مرزوقيّات_في_المفاهيم?source=feed_text)  
[<u>\#وعلي\_ورق\_الفلّ\_دلّعني</u>](https://www.facebook.com/hashtag/وعلي_ورق_الفلّ_دلّعني?source=feed_text)
