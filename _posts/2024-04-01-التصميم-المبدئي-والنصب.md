---
layout: post
title: "التصميم المبدئي والنصب"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


يا جماعة  
شوية كلام هندسي  
-  
مش كل ما تسمع او تقرأ خبر عن اكتشاف أو اختراع
تصدّقه  
ده بيكون كلام عن الفكرة  
-  
ونسبة إنّ فكرة تتحوّل لحقيقة تقريبا عشرة في الميّة
مثلا  
أو أقل  
ده أوّلا  
-  
ثانيا  
هل الفكرة دي أصلا علميّة ولا لا  
ولا هيّا مجرّد فكرة وخلاص  
-  
بمعني  
إنّ البعض يكون قاعد في ساعة عصاري كده فيقولك  
ما تيجي نمشّي العربيّات بالهوا  
آهي فكرة جات ف دماغه وخلاص  
فيكلم واحد صاحبه عليها  
ييجي صاحبه ده يطلع في برنامج بعد كده ويقولك أنا أطالب
بدعم فكرة فلان  
اللي هيا إنّ العربيّات تمشي بالهوا  
أنا لسه سامع الراجل ده من يومين  
وبعدين ما يوصلوش لحاجة  
فيقولوا البلد أحبطته  
وننسي أصلا هوّا كان بيقول إيه  
ده كان بيحلم في الأصل سعادتك  
إنتا اللي مشيت وراه  
واللي يمشي ورا العيال ما يخلاش من اللي مش عارف
إيه  
-  
أرجوكوا احترموا عقليّة الناس  
أنا بقول إنّ كلّ فكرة تحترم في حدّ ذاتها  
بس ما تبدأش تفرض عليّا ضريبة تصديقها كده  
إنتا اقترحت فكرة  
برافو  
اسكت بأه واشتغل علي فكرتك عشان تحوّلها لحقيقة  
مش تقعد تصدّعنا معاك  
والأخطر زيّ ما قلت لحضراتكوا إنّها في معظم الوقت بتكون
حاجات مستفزّة  
وأكبر دليل علي عدم واقعيتها  
إنّها ما بتتجاوزش عقل صاحبها  
-  
أحبّ أضيف نقطة برده  
إنّه مش معني اقتناعك بفكرتك إنّها واقعيّة  
وهوّا مين مش مقتنع بفكرته  
المهم انك تقنعني أنا  
وأنا عشان أقتنع بيها كفكرة ع الأقلّ فمطلوب إنّها تكون
مسايرة للعلم اللي اتعلمته  
لو هيّا حاجة غريبة أوي وفوق خيالي  
يبأه ارحم ضعف عقلي  
واشتغل علي فكرتك لحدّ ما تحوّلها لحاجة أقدر أنا
أفهمها  
ده موضوع  
-  
أحبّ برده أتكلّم عن موضوع الفكرة المبدئيّة  
تلاقي واحد يقولك أنا اخترعت صاروخ  
ماله يا عم الصاروخ ده  
يقوم راسملك حاجة زي البلحة كده  
المهم انها مدببة من قدّام قال يعني عشان
الآيرودايناميكس  
ويحط مستطيل ويكتب عليه خزان الوقود الناشف  
ودايرة يكتب عليها دوائر التحكّم اللوجيستسكيّة  
كلمة مجعلصة كده عشان تحسّ إنّ الموضوع بصحيح  
-  
يا حبيبي اللي اتكلمت عنّه ده اسمه فكره مبدئيّة  
بينما العمل نفسه ينقسم الي تصنيع وانتاج  
التصميم نفسه بيبتدي بالتصميم المبدئي ثم التجسيمي
والتفصيلي  
التصنيع بيبتدي بتصنيع نموذج ثم تجارب ثم تعديل التصميم ثم
تصنيع نموذج ثاني وتعديل التصميم وهكذا حتّي الوصول إلي نموذج مقبول نسبيّا
فيتم طرحه في السوق وتستمر دائرة إعادة التصميم لانتاج موديلات
افضل  
-  
ده كله باه فين من رسمة البطاطساية اللي كنت راسمها
دي  
الطيارة البوينج ليها 3 مليون رسمه تقريبا  
اسرائيل سرقت من فرنسا حوالي 20000 رسمه عن الطيارة
الميراج  
انا كنت شغال في خط عمرة كان عندنا مكتبة كاملة لكاتالوجات
الطيارة  
والطيارة دي كانت حاجة صغيرة كده مش عملاقة يعني  
فما تجيش تقولي انا اخترعت طيارة جديدة  
والاقيك راسمها ف ورقة حاططها ف المحفظة  
ارجوكوا ما تتعبوناش معاكوا أكتر ما إحنا تعبانين  
-  
وأخيرا  
أيّ حدّ يكلّمك عن موتور بيعمل بدون وقود  
أو بيطلع طاقة من غير ما تدخل له طاقة بشكل تاني  
قول له حمرا  
أمّ الطاقة لا تفني ولا تستحدث من العدم  
وأمّ المادة لا تفني ولا تستحدث من العدم  
إذا إنتا قدرت تصنع مادة من عدم وتنتج طاقة من عدم يباه
إنتا إله بأه ولا إيه  
الله وحده هو القادر علي خلق المادة من عدم وإيجاد الطاقة
من العدم  
فما يجيش حدّ يقول لي انا اخترعت مكنة بتطلع طاقة من اللا
شئ  
انا ورمت من الفكرة دي  
-  
واحد مرة في الجيش مسكني ف ناباتشية  
وقعد يحاول يقنعني انه هيوصل دينامو علي موتور  
ويشغل الموتور  
الموتور يلف الدينامو  
الدينامو يطلع كهربا  
ادخل الكهربا ع الموتور  
الموتور يلف  
يلف الدينامو  
يا صلاة النبي  
وأنا استفدت ايه من كده  
بفرض ان كفائة النظام واحد  
فأنا برده ما استفدتش من حاجة  
هما يلفّوا باعض  
وأنا أزغرط يعني ولا إيه  
أرجوكوا احترموا عقليّة الناس  
ارجوكوا
