---
layout: post
title: "الفقير لا ينصح عن المال.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZW-f-htoi7uAhtbD4K44PfF1Wfnvd2doc7iod7fxuo5FpQmKfoZxfuHmBhaYKpRT9_zZg0P2mmleSyQzqWN75mV0HpGhxfc65UlhLrIlh6MRLV8_t1oyMfpZdfIeuuGi9BiaoVStSR_rdtcgUrmCNAZYqPPN7IjoqPP7vCvXymnhIw4S4YfbSRjoLn6Z-zNP6CRhjjxmccIQa5hzj_ibBUW&__tn__=*NK-R)

\-

لو انتا فقير - أرجوك ما تنصحش إبنك عن الفلوس

كامل احترامي ليك - بسّ انتا كده هتضرّ ابنك - إنتا عاوز تضرّ
ابنك ؟!

\-

معظم الفقراء متخيّلين إنّهم عندهم معلومات عن الفلوس -
ومتخيّلين إنّهم فقراء فقط لإنّ دا حظّهم !! ودي شخصيّا معلومة غلط عن الفلوس
بالمناسبة

\-

الفلوس ليها ثقافة - بتتناقلها العائلات الغنيّة بدون ما
تكون عارفة إنّ دي ثقافة

\-

زيّ ما انتا تقعد مع واحد ابن عيلة غنيّة - تلاقيه دايما
ريحته حلوة - مثلا يعني

هوّا ما حطّش بيرفيم الصبح على فكرة - هوّا ريحته حلوة وهوّا
مش واخد باله

ولا عيلته بتبقى واخدة بالها إنّ ريحته حلوة على
فكرة

همّا بيحسّوا إنّ ريحته حلوة فقط لو فيه حفلة مثلا أو فرح -
بيشمّوا منّه ريحة حلوة قويّ - فبيسألوه عنها

لكن الريحة العاديّة بتاعته - الحلوة - هيّا عاديّة - عاديّة
منّه - وعاديّة عندهم - وتوارثوها لأجيال - وهمّا مش واخدين بالهم

\-

شفت المثال ده - أهي ثقافتهم عن الفلوس كده بردو -
بيتوارثوها ويتناقلوها من جيل لجيل - ويفضلوا أغنيا طول الوقت - وهمّا مش
حاسّين إنّهم بيمارسوا ممارسات مختلفة عن النورم

\-

أهو انتا لو قلت وسطهم كلمة نورم - هيكمّلوا كلام عادي -
ومش هياخدوا بالهم إنّهم سمعوا كلمة غريبة

مع إنّك لو قلت لك انتا كلمة نورمال - هيبقى الموضوع
نورمال

\-

يا حبيبي - فيه مستويات - وفيه ثقافات - وانتا نورمال -
فما تنصحش ولادك عن الفلوس أرجوك

\-

يا أهل الخير - الغنى له ثقافة - إحنا مش بسّ مش بنسيب
ولادنا يتعلّموها بالاحتكاك - لأ - إحنا من إجرامنا - بنعلّمهم ثقافة الفقر
أصلا !!

\-

يعني مش بسّ بنسيبهم على الفطرة - وهمّا هيتعلّموا بالفطرة
والاحتكاك

لأ - إحنا بنشوّه فطرتهم أصلا - عشان حتّى في يوم من الأيّام
لو قدّر ليهم يتعلّموا ثقافة الغنى بالاحتكاك - تلاقيهم رافضينها !!! فما
يتعلّموهاش !!!

\-

إحنا مثلا بنهتمّ بتعليم ولادنا - أهي دي من ثقافة
الفقر

إنتا بتدخّله 16 سنة منظومة مصمّمة تعمله موظّف - وبعدين تقول
له يلّا يا بابا عاوزك تبقى رجل أعمال !!!

\-

يعني همّا الأغنيا مش بيعلّموا ولادهم ؟!

لأ طبعا بيعلّموهم - لكن بيعلّموهم في منظومة مصمّمة تعملهم
رجال أعمال

\-

إنتا متخيّل إنّهم بيودّوا ولادهم الجامعة الأمريكيّة عشان
مستوى التعليم هناك عالي؟!

لأ طبعا

همّا بيودّوهم هناك عشان مستوى زمايلهم هناك عالي - زمايلهم
دول اللي هيعملوا معاهم بيزنس بعد كده

\-

طيّب وإيه ثقافة الغنى دي ؟!

يا خبر أبيض !

ع العموم هاتكلّم عنها في مرحلة من مراحل لايف مرزوقيّات في
البيزنس إن شاء الله

\-

لكن حاليا - ومؤقّتا - شوف حلقة كتب البيزنس - من سلسلة
مفاهيم مهمّة في البيزنس - على قناة المكتب على اليوتيوب - هتلاقيني عامل
فيها جزء كامل عن الكتب اللي بتجاوب على السؤال ده

\-

وطبعا ما تطلبش الرابط - وإلّا هتاخد بلوكّ

\-

دا من ثقافة الغنى بردو بالمناسبة - الغنيّ عارف إنّ كلّ طلب
هيطلبه من حدّ - هيلزمه قصاد الحدّ ده بردّ قيمة ما

وهوّا مش عاوز يكون مديون لحدّ بحاجة - فما بيطلبش حاجة من
حدّ

\-

إلّا لو كان دافع للحدّ ده فلوس - فهيعتبر الحدّ ده ملكه
لغاية ما يحقّق له المتّفق عليه - دي من ثقافة الغنى بردو

\-

ثقافة الفقر بقى إنّ اللي ما دفعتلوش فلوس - يبقى بينك
وبينه عشم غير مبرّر - تطلب منّه أيّ حاجة عادي - ولو ما عملهاش يبقى خسيس
وقليل الأصل

ليه - ما نعرفش - هيّا كده وخلاص

\-

واللي دفعت له فلوس - بينك وبينه كسوف - بيخلّيك محروج تطلب
منّه حاجة !! ليفتكرك اشتريته بفلوسك ولّا حاجة
