---
layout: post
title: "اسكت"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
category: "الأسرة"
---


الجملة دي مش دقيقة

الجملة بتقول

إذا كان أغني رجلين في العالم

مش قادرين يجعلوا زوجاتهم سعداء

فإنتا هتعمل إيه ؟!

\-

الجملة الدقيقة هي

إذا كانت زوجات أغنى رجلين في العالم

مش قادرين يكونوا سعداء

فإنتا هتعمل إيه ؟

\-

يا عزيزي

افهم إنّ الحزن جزء أصيل من شخصيّة المرأة

المرأة الفرفوشة هي مرأة شاذّة عن القاعدة

لو لقيتها ده يبقى من حظّك

\-

ولو إنتا متزوّج اكثر من واحدة

فنسبة إنّ واحدة منهم تطلع فرفوشة هتكون أكبر

\-

لكن الطبيعيّ في المرأة أنّها تميل للحزن

فالحكمة فين ؟

الحكمة هي إنّك إنتا تتعامل مع ده

\-

يعني ما تطلبش منها تغيّر طبعها

الطباع لا تتغيّر

وده مش طبعها لوحدها

ده طبع كلّ النساء

\-

خصوصا إنّ طبيعة سيادة الحزن على المرأة

تتضافر معه طبيعة نقص العقل

\-

فتلاقيها بتدخل في الحزن كتير

دي المشكلة البسيطة

المشكلة التانية الكبيرة

إنّها مش هتفكّر ولا هتمنطق الموضوع

\-

يعني مش هتسأل نفسها مثلا أنا زعلانة ليه

أو إيه اللي ممكن أعمله عشان أخرج من الحزن ده

هيّا عقلها مش متصمّم لكده

فدورك هوّا إنّك تتعامل مع الموقف

\-

قلت قبل كده

إنّ خلاصة إحسان الزوج لزوجته

هوّا إنّه يعاملها مثل بنته الكبيرة

طبيعيّ إنّ ناس كتير تاخد الموضوع بسخرية

في حين إنّه صدّقوني فيه الحلّ لكلّ المشاكل

\-

لو لقيت بنتك الكبيرة زعلانة هتعمل إيه

بالظبط كده

دورك هوّا إنّك تحتويها وتخرّجها من الحزن ده

\-

هيّا هتتغابى عليك في ردود أفعالها

هيّا مش بتتغابى ولا حاجة

هيّا عقلها شغّال بطريقة مختلفة

\-

عقل الرجل مختلف في ميكانيزم عمله

عن عقل المرأة

وكلّ عقل مصمّم للمهمّة المخلوق من أجلها

عقلها ده مناسب جدّا للتعامل مع أولادكوا

لأنّ أولادك غير منطقيّين بردو على فكرة

\-

فهيّا هتردّ عليك ردود ما كنتش متوقّعها

دورك هوّا إنّك تستوعب ده

إنتا متجوّز ستّ مش راجل

\-

ونصيحة لله

اسكت وقت الغضب

\-

ونصيحة تانية لله

خدّ القرار بعد ساعة

صدّقني غالبا مش هتاخد ولا قرار غلط

\-

امبارح كنت على وشك

إنّي أسيب المدام والأولاد في العربيّة

وأمشي أحسبن عليها بصوت عالي في الشارع

\-

سكتت وسقت في صمت

خلال ساعة

كنّا بناكل آيس كريم وبليلة وجيلي بالموز

أنا والمدام والأولاد

عند الفخرانيّ في أجا

\-

صدّقني الخطّة دي أكتر حاجة بتنفع

اسكت

اسكت خالص

خلال ساعة هتلاقي الموضوع اتغيّر

\-

لو ردّيت في لحظتها

أكيد هتحصل مشكلة

\-

والمشكلة الأكبر هيّا إنّ المشكلة دي

هتحصل مع طرف غير عقلانيّ

يعني ما عندوش مانع إطلاقا

إنّ المشكلة دي تولّع في البيت عادي جدّا

\-

وده بيكون لذيذ جدّا بالنسبة لهم

لأنّه هيوفّر لهم مساحة كبيرة للحزن

اللي همّا أساسا بيحبّوه

\-

طب والأولاد والبيت والتيت والشريط

همّا ما بيفكّروش كده قلت لك

همّا ليهم عقل مختلف

فمش معقول هتكون هيّا بتفكّر بالسذاجة دي

تيجي إنتا تفكّر بسذاجة أسذج من السذاجة دي

هوّا إنتوا داخلين كاس العالم في السذاجة ؟!

\-

لازم طرف يكون عاقل

وغالبا إنتا اللي لازم تكون عاقل مش هيّا

هوّا مين اللي المفروض يكون عاقل

إنتا ولّا بنتك

ومين اللي يستحمل التاني

إنتا ولّا بنتك

\-

قلت لك تعايش مع فكرة إنّها ناقصة العقل

ودورك إنتا بقى يا كامل العقل

مش إنّك تجاريها في نقص عقلها

ولكن دورك هوّا إنّك تستوعب نقص عقلها ده

\-

هيّا لو بنتك عملت فعل غير عقلانيّ

هتعمل معاها إيه

بالظبط

اعمل نفس اللي هتعمله مع بنتك

استوعبها

وفهّمها بالراحة

\-

ومهمّ جدّا تتعاتبوا بعد كلّ مشكلة

مهمّ جدّا جدّا جدّا

\-

لمّا بتتعاتبوا

بتنكشف حاجات كتير

كانت مفهومة غلط أثناء الغضب

\-

وطبعا الفهم الغلط ده برعاية الشيطان

أفضل وقت للشيطان

هوّا الوقت اللي إنتا غضبان فيه من زوجتك

\-

وقتها بيكون صوته عالي جدّا في عقلك

هيفسّر لك كلامها

تفسيرات غير اللي هيّا كانت تقصدها

\-

يضاف لذلك مصيبة سودة

ألا وهي

إنّ الست بطبيعتها أساسا لا تجيد التعبير

\-

المنطق ( النطق ) ليس أمرا تجيده النساء

\-

فهيّا هتبقى عاوزة تقول لك حاجة

فهتستخدم ألفاظ تانية

إنتا المفروض تفهم الألفاظ التانية دي غلط طبعا

لانّك بتترجم الألفاظ اللي هيّا قالتها

مش اللي هيّا كانت عاوزة تقولها

ولم توفّق في التعبير عنها

إنتا مش حاوي أنا فاهم

\-

يدخل الشيطان هنا بقى

ويخلّيك بدل ما مجرّد تفهم الألفاظ غلط

لا ده هيخلّيك تفهمها غلطين

\-

يعني هيبالغ في تعظيم الألفاظ

وهيستدعي عليك من الماضي ترسّبات قديمة

وهتبقى وقعة طين

\-

عشان كده بحبّ جدّا كلمة ( اخزي الشيطان )

يعني عاند الشيطان واكسفه

قول له اخرج إنتا منها يا ملعون

وسيبنا نتخانق بمعرفتنا

ما إحنا أصلا بنتخانق آهو

إنتا عاوز إيه تاني

\-

فالعتاب بيكون مهمّ جدّا لحلّ المشكلة دي

منها بتفهم منها هيّا كانت عاوزة تقول إيه

وهتضحك جدّا إزّاي هيّا استخدمت الألفاظ الفلانيّة

للتعبير عن الفكرة الفلانيّة

\-

مش قلت لك زيّ بنتك

ما أنا بنتي بتقول ع الدبّانة صرصار عادي

باعمل إيه

باضحك عادي

\-

ومنها إنّك بتفهّمها

بعد كده لمّا تحبّ تعبّر عن الموضوع الفلانيّ

تعبّر عنّه إزّاي

\-

وغالبا هيّا مش هتعرف تعبّر عنّه بردو

يا مولانا النساء لا يجيدون التعبير

همّا خلقتهم كده

افهم

\-

ولمّا بتتعاتبوا بتقلّلوا من احتماليّة تكرار المشكلة

ولاحظ إنّي قلت لك ( بتقلّلوا )

لانّه العادي جدّا عند الستّ

إنّك تشرح لها 100 مرّة إنّ كذا غلط

فتعمل لك نفس الكذا بحذافيره للمرّة ال 101

\-

هيّا مش بتعاندك ولا حاجة

يا حبيبي قلت لك عقلهم مختلف

هيّا بنتك لو غلطت غلطة للمرّة ال 101

هتعمل لها إيه

عاتبها للمرّة ال 101

وكمّل عادي

دي بنتك حبيبتك حتّة منّك

\-

صدّقني ما فيش حلّ غير كده

إنّ أعوج ما في الضلع أعلاه

إن ذهبت تقيمه كسرته

\-

يعني لو حاولت تصلّح لها عقلها

وتخلّيه زيّ عقل الرجّالة

هتدمّر الدنيا

فتعايش مع الموضوع

\-

طالما هيّا صايناك وبتطيعك

خلاص يبقى ما تطلبش منها أكتر من كده

استمتع بها على عوج

ولك الأجر والثواب والله
