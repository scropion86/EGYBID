---
layout: post
title: "هل العقار ابن بارّ"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


العقار لا بياكل ولا بيشرب ويكسب حتّى لو ما عملتش فيه
حاجة

أكلاشيه الناس بتردّده وهيّا مش فاهمة أيّ حاجة

\-

من يومين حدّ بعت لي بيقول لي إنّ له صديق اشترى شقّة سنة
2016 ب 300 ألف جنيه

سعرها دلوقتي 2 مليون جنيه

\-

ما تيجي نشوف

\-

300 ألف جنيه سنة 2016 حيث كان الدولار ب 8.8 جنيه يساووا
34 ألف دولار

2 مليون جنيه بسعر النهارده حيث الدولار ب 30.8 جنيه
يساووا 65 ألف دولار

\-

أنا حاسب على السعر المعلن

عشان ما تقولّيش سنة 2016 كان الدولار خارج البنك ب 13
جنيه

لإنّ الدولار دلوقتي خارج البنك بردو مش ب 31 جنيه

ولو حسبت على السعر خارج البنك وقتها ودلوقتي هتوصل لنفس
النتيجة تقريبا بردو

\-

إذن حقّقنا 31 ألف دولار خلال 7 سنوات يعني مكسب 4.4 ألف
دولار في السنة

لو قسمت 4.4 أف دولار على 34 ألف دولار في أوّل سنة يعطيك
هامش ربح 13 % في أوّل سنة

ولو قسمت 4.4 ألف دولار على 65 ألف دولار في آخر سنة يعطيك
هامش ربح 7 %

هنجمع 13 و 7 وناخد المتوسّط - يطلع لنا متوسّط هامش الربح
السنويّ 10 %

\-

اطرح من الربح ده معدّل تضخّم الدولار بقيمة 2 % سنويّا ( دا
متوسّط عن السنوات السابقة - بينما التضخّم في أمريكا دلوقتي أعلى من
كده )

يتبقّى معاك 8 % هامش ربح حقيقيّ بعد خصم التضخّم

\-

اطرح من ده معدّل إهلاك العقار

المفروض العقار لو عقار استثماريّ - زيّ مصنع مثلا - بنعمل
إهلاك للمبنى على 20 سنة

لكن أنا هقول لك هنعمل إهلاك على 50 سنة يا سيدي

يبقى عندك معدّل إهلاك 2 % سنويّا

يبقى ال 8 % ربح بقوا 6 %

ما سبق كان الربح الرأسماليّ للعقار

\-

تعالى بقى نفترض إنّك هتأجّر الشقّة أمّ 2 مليون جنيه دي للغير
ب 5 آلاف شهريّا

يعني سنويّا تجيب إيجار 60 ألف جنيه

اقسمهم على 2 مليون جنيه

يطلع الشقّة بتحقّق ربح من الإيجار يساوي 3 % سنويّا

\-

ضيفهم على 6 % ربح رأسماليّ

يبقى حضرتك بتكسب 9 % على راس مالك

قلت لي العقار ابن إيه ؟!

ابن بارّ ؟!

مين ابن البارّ اللي قال لك كده ؟!!!
