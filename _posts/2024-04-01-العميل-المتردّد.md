---
layout: post
title: "العميل المتردّد"
date:   2024-04-10T00:00:01+03:00
author: "mahmoud"
tag: "آداب البيزنس"
category: "آداب البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXf4Rsk6NsK_nmFQDS7au8xVLk-5f6BLaR6hBqYja5Z3suL7MZqZD-i8N8LTWt-z4RGYoahQwFIU77gswSnFSN2NVbRyNYMpbVNaSR3dU_DIsVoP9e0k6pCxKCVeSPMEsHlrMYsiYHsN4uRJvru4mTyK_qTO7NGsl4PFILsrJT79g&__tn__=*NK-R)

.

العميل اللي طلب منك شغل

واتفقتوا

وبعدين ما نفذش

.

وراح وغاب شهر أو شهرين

ورجع طلب شغل

وراح وغاب وما كملش

.

ورجع تالت طلب شغل

وراح وغاب وما كملش

.

العميل ده ما تردش عليه رد سيء

أو تعامله باعتباره عميل غير جاد . أو بيضيع وقتك
ومجهودك

.

بالعكس تماما

من تجربتي . العميل ده بيكون أفضل عميل

لإنه فعلا جاد في الطلب

بس بيبحث في أكتر من مصدر

.

ومعنى رجوعه ليك بعد مرة واتنين إن كفتك بتترجح عنده . وده
شيء إيجابي مش سلبي

من الحاجات العجيبة في السوق المصريّ

إنّنا بنعتبر عدم بدء العمل أو عدم إنهائه مع فلان

هو مبرّر لقطع العلاقات مع هذا الفلان




كتير بيحصل إنّ حدّ يطلب منّي حاجة

ولسبب ما ما نتّفقش علي بداية الشغل

في الحالة دي بيحصل تصوّر عجيب عند الطرف التاني

إنّه ما عادش ينفع يكلّمني خلاص بقي

أصلي طلبت منّه شغل وما كمّلتش في الاتّفاق معاه

فكده لو كلّمته تاني مش هيكون حابب يتعامل معايا !!!




الناس جابت الفكرة دي منين مش عارف

الموضوع ابن عمّ الموضوع ده

هوّا إنّك تكون ما كلّمتش حدّ في الموبايل من سنة مثلا

وبعدين تحتاجه النهارده في حاجة

فتتكسف تتصل عليه




يا عمّ اتّصل

وإنتا يا عمّ ياللي هيتّصل عليك

ما فيش داعي للتقطيم لمّا زميلك يكلّمك

يعني إيه ما بيسألش عنّك

يسأل عنّك بمناسبة إيه يعني

هوّا حدّ فاضي لحدّ

ما تخلّيك واقعيّ




نرجع لموضوعنا

ما فيش رابط إطلاقا لإنّك لمّا تطلب حاجة من حدّ

وبعدين ما تتوفّقوش في المعاملة الأولى

إنّكوا خلاص تقطعوا العلاقة بينكوا وبين بعض




انا ليّا صديق باطلب منّه شغل من حوالي 3 سنين

ناس تطلب منّي اسطمبات كذا

وهوّا عنده مصنع اسطمبات الكذا ده

وهيّا اسطمبات نادرة نوعا ما




ناس تطلب اسطمبات

أكلّمه

وأكلّمهم

أحاول أوفّق بينهم

لكن في النهاية المشروع ما يكملش




لكن بردو عادي

لمّا حدّ بيطلب منّي اسطمبات من نفس النوع ده تاني

بكلّمه تاني

عادي جدّا

وهوّا بياخد الموضوع بجدّ كلّ مرّة




وبالمناسبة هكلّمه عن اسطمبة من دي قريّب

عادي بردو بمنتهي البرود

مش متوقّع مثلا إنّه يقول لي

يا عمّ إنتا بقالك 3 سنين بتطلب حاجات

وعمرك ما كمّلت شغلانة للآخر




ليه ؟

لأنّه في السوق وعارف إنّ دي طبيعة السوق

المستثمر بطبيعته مهزوز ومتردّد

وبيحسب حساب ألف حاجة

ممكن أيّ حاجة من الألف حاجة دول

توقفه عن استكمال استثماره




فلمّا حدّ يكلّمني علي حاجة ومتحمّس جدّا

وبعدين خلال أسبوع مثلا يرجع في رأيه

فده عادي جدّا

مش مبرّر ليّا إنّي أزعل منّه

لكن أنا باتكلّم عنّه هوّا

هوّا بيتخيّل إنّي خلاص اتقمصت منّه

وده مش حقيقيّ إطلاقا




الأكتر من كده

إنّك لو اتعاملت مع حدّ وكل عليك فلوس

افرض إنّه احتاج شغل بعد كده

المفروض يحصل إيه ؟




طبعا هتقول لي أنا أساسا مش هردّ علي تليفونه

وهوّا أساسا لو عنده دمّ ما يكلّمنيش




أقول لحضرتك إطلاقا

العكس تماما هوّا اللي لازم يحصل

المفروض هوّا يكلّمك عادي

ويقول لك أنا عازو شغل جديد

فإنتا تقول له إنتا عندك باقي حساب من الشغل القديم

والشغل الجديد هيكون 100 % مقدّم




وافق كان بها

ما وافقش خلاص




فكرة القمص دي مش موجودة في البيزنس




بالمناسبة

يقال إنّ الرجال بطبيعتهم

عندهم القابليّة للتعامل مع العدوّ السابق

وده اللي بيخلّيهم يمارسوا رياضة أكتر من النساء




يعني لو واحدة بتلعب لعبة ما

واتهزمت من واحدة تانية

هتعتبرها عدوّتها مدى الحياة

لكن الراجل عادي

عادي إنّه يرجع يلاعبه تاني ويكسبه المرّة دي

أو يخسر منّه تاني عادي

ويلاعبه للمرّة التالتة




اللي باطلبه منّك هو نقل الثقافة دي للبيزنس

فكرة إنّك تلغي مفهوم القمص




أخيرا نيجي لمفهوم مهمّ جدّا

وهو مفهوم المساحات

ما تفهمش من كلامي

إنّك تكون فاتحها ع البحريّ مع كلّ الناس

لكن ابتدي قسّم الناس لمساحات




إنتا زمان كان عندك مساحتين فقط

فلان حلو فإنتا حاطّة في مساحة الناس الحلوين

وفلان وحش فإنتا حاطّة في مساحة الناس الوحشين

ولو فلان اللي من مساحة الناس الحلوين

عمل حاجة غلط

فإنتا هتنقله لمساحة الناس الوحشين

وخلاص




أنا بقول لك وسّع المساحات دي شويّة

بدل ما همّا مساحتين فقط خلّيهم عشرة




فلان ده حرامي وسرقني قبل كده

فده له مساحة معيّنة

مسموح لينا نتكلّم فيها ونتعامل فيها




فلان حرامي وسرق ناس غيري

بسّ ما سرقنيش أنا شخصيّا

فده له مساحة تانية

هاتعامل معاه بردو بسّ بحذر معيّن




فلان غتت أو إتم زيّ ما بنقول بالمصريّ

اتعامل معاه عادي

بسّ اعمل حساب الغتاتة بتاعته




إنتا مش جاي الحياة تعلّم الناس الأدب

هوّا غتت - غتاتته علي نفسه

لكن لو بيننا شغل يبقي بيننا اتّفاق

التزم بيه كان بها

بدأ يتغاتت عادي جدّا




اوقف الشغل في المرحلة دي

واتغاتت عليه إنتا كمان لو حبّ يبتذّك بغتاتته




إنتا كمحترف لازم تكون بتعرف تتعامل مع كلّ الفئات

تكون عندك المسطرة كاملة

بداية من القدرة علي التعامل مع ولاد البشوات

ونهاية للقدرة علي التعامل مع ولاد السيّدة غير
النظيفة




لو إنتا بتعرف تتعامل مع فئة واحدة فقط

تبقي غير محترف

وبالمناسبة

عادي جدّا إنّك تتخدع في التعامل الأوّل




يعني عادي جدّا إنّك تتوقّع إنّ فلان كويّس

ويطلع في الحقيقة وحش

فيه ناس كتير جدّا عندها انفصام شخصيّة في البيزنس

فتلاقي طريقته ونبرة صوته ولبسه ولاد ناس

لكنّه في التعامل سئ جدّا




عشان كده بانصح دايما بطريقة المستخلصات

يعني باعمل لك شغل مثلا ب 10 آلاف جنيه

لا ينفع آخدهم كلّهم مقدّم

ولا ينفع إنتا تدفعهم كلّهم مؤخّر

ادفع 5 ونشتغل نصف الشغل ونقعد نتناقش




عجبك النصف الأوّلاني كان بها

ادفع 3 ونكمّل

حبّيت تقف هنا

خلاص اللي دفعته إحنا اشتغلنا لك بيه

حبّيت تكمّل ادفع الباقي وكمّل




مش عاوز تدفع الباقي

يبقي الشغل واقف لحين ما تدفع الباقي




لكن ما فيش مساحة هنا لإنّنا نبقي أعداء

وبناءا عليه وقت ما نوقف الشغل نبتدي حرب علي بعض




وولا ينفع تخمّن إنّه شخص محترم فتشتغل له ببلاش

وييجي ياكل عليك حسابك

ولا ينفع تتوقّع إنّه شخص وحش فما تشتغلش معاه




ما فيش داعي للتوقّعات

اشتغل بطريقة المستخلصات

وانسي موضوع التقييم المبدئيّ ده




مكمّلين في المساحات

فلان ظريف ولطيف

يبقي له مساحة اوسع




فلان لطيف

ويضاف علي كده إنّه مؤدّب وراقي في كلامه

له مساحة أوسع أكتر




فلان اتعاملت معاه مرّة قبل كده

له مساحة أوسع وأوسع




فلان بقالي سنة باتعامل معاه والراجل تمام

يبقي ده له كلّ المساحة




طب افرض إنّه عمل حركة نقص معايا

هل أقلبه تماما من الصديق الحميم للعدوّ اللدود

لا طبعا

هاقطع من مساحته فقط

ما يوازي دقّة النقص اللي هوّا عملها

لكن هاحتفظ له بباقي المساحة كاملة




طب افرض إنّه في الشغل ما اتّفقناش

لكن في الحياة اليوميّة هوّا شخص لطيف وظريف

خلاص يبقي ما فيش بيننا شغل

لكن علاقتنا الشخصيّة قائمة كما هي

أزوره ويزورني ونضحك ونهزّر

لكن ما نشتغلش مع بعض




الموضوع ممكن يوصل لإنّك تعمل كده مع زوجتك

العلاقة بيننا فيها 10 محاور من التعامل

فيه محور معيّن هيّا لا تجيده

ما بتعرفش تهزّر مثلا

يبقي خلاص اقفل المحور ده فقط




بلاش تهزّر معاها لأنّها ممكن تقلب بغمّ

وكمّل باقي التسع محاور عادي جدّا




وعندنا حديث بيقول

لا يفرك مؤمن مؤمنة

إن كره منها خلقا أحبّ منها آخر




يعني ما توصلش العلاقة إنّك تكره زوجتك

لو بتكره منها حاجة

فأكيد هيّا فيها حاجات تانية تتحبّ

لكن ما تبقاش العلاقة إمّا رضا تامّ أو بغض تامّ




بالمناسبة

الستّات ما بيقدروش يعملوا الموضوع ده

الراجل عنده مؤشّر أنالوج

يعني بيتزايد من صفر ل 100 بالتدريج

وينقص بالتدريج




الستّ المؤشّر بتاعها ديجيتال

إمّا لمبة منوّرة أو مطفيّة

فهي إمّا بتحبّك

أو ما بتحبّكش




عشان كده لمّا زوج بيتخانق مع زوجته

بيحصل اللي قال عنّه الرسول

صلّى الله عليه وسلّم

لمّا قال

لو أحسن إليها الدهر كلّه ثمّ أساء إليها يوما لقالت

والله ما رأيت منك خيرا قطّ




الستّ كده

مشاعرها بتسيطر عليها

فبتتحوّل فجأة من الرضا التامّ للغضب التامّ

لكن إنتا كراجل

لازم تحافظ علي المؤشّر بتاعك

بيرتفع وينخفض بالتدريج




وبالمناسبة

لمّا تيجي تصالح زوجتك

ما تتوقّعش إنها هترضى عنّك بالتدريج

همّا بيرضوا فجأة بردو

زيّ ما بيزعلوا فجأة




فإنتا صالحها شويّة وسيبها

وبعد شويّة صالحها شويّة وسيبها

هيّا مش مسألة رياضيّة

إنّك هتقعد تنزل بمؤشّر الغضب بتاعها واحدة واحدة

لحدّ ما هيّا ترضى عنّك




إنتا ممكن تعمل كده مع راجل

تخاطبه بالمنطق

تقعد تقنعه بالتدريج إنّه المشكلة اللي حصلت قابلة
للحلّ

لكن الستّات ما بيفكّروش كده




همّا منطقهم مختلف عنّك

عشان كده همّا محتاجين وقت

الوقت ده بيحصل فيه فجأة

إنّهم يتحوّلوا من الغضب للرضا




عشان كده ممكن تلاقيها في عزّ غضبها

انفجرت في البكاء

في اللحظة دي أبشر

خلاص هيّا هتتحوّل فجأة من الغضب للرضا




احتويها إنتا بسّ في اللحظة دي

وقول لها أيّ كلام محن

هتلاقيها بحّ خلاص

تركيبة غريبة




نرجع للبيزنس

حافظ علي المؤشّر بتاعك في البيزنس كده بردو

ما ينفعش تقطع علاقتك مع حدّ بشكل تامّ

وما تعتبرش عدم بداية أو انتهاء العمل مع حدّ

مبرر للحرج منّه إنّك تطلب منّه شغل جديد

أو تطلب استكمال شغل قديم




السوق بيفرض علينا إنّنا ما نكمّلش مشروع معيّن

ومع ذلك نتفق علي مشروع جديد ونتعامل عادي جدّا

خلّيك بروفيشينال

خلّيك محترف
