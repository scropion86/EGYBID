---
layout: post
title: "الذكاء العاطفيّ"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWOOjesEaWN3IRDCJIQejb_eqX2b0ZXId-VdYLgiz9JDYXJlG7rBSH5yxtjXUENTON3Fg0dyybU4MREu4DuDTzBN_4YUsG8E7A1O1BN9TPtGmpBPJ4Fbi6vVyzC46LdhB3lStr4jNMVl8xmWSvkLzemuL-Hv9JAADwSvPOVpo5zEYfYP6Gvv8nrU7peD3HTq9Y&__tn__=*NK-R)




[<u>\#الذكاء\_العاطفيّ\_في\_البيزنس</u>](https://www.facebook.com/hashtag/%D8%A7%D9%84%D8%B0%D9%83%D8%A7%D8%A1_%D8%A7%D9%84%D8%B9%D8%A7%D8%B7%D9%81%D9%8A%D9%91_%D9%81%D9%8A_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZWOOjesEaWN3IRDCJIQejb_eqX2b0ZXId-VdYLgiz9JDYXJlG7rBSH5yxtjXUENTON3Fg0dyybU4MREu4DuDTzBN_4YUsG8E7A1O1BN9TPtGmpBPJ4Fbi6vVyzC46LdhB3lStr4jNMVl8xmWSvkLzemuL-Hv9JAADwSvPOVpo5zEYfYP6Gvv8nrU7peD3HTq9Y&__tn__=*NK-R)




كتير بتسمع إنّ البيزنس مش مجال للعواطف

الحقيقة يا صديقي إنّ الجملة دي غلط

أو بمعنى أصحّ - العواطف نفسها مش مهمّة - المهمّ هو (((
الذكاء العاطفيّ )))




دي مندوبة مبيعات صينيّة - بتسألني عن مشروع معيّن كنت
باتواصل معاها بخصوصه من ضمن شركات كتير - لشراء خطّ إنتاج لأحد
عملائنا




بتقول لي هل المشروع خلص ؟

قلت لها أيوه




قالت لي اشتريتوا من حدّ غيرنا ؟

قلت لها أيوه




قالت لي ممكن نعرف مين ؟

قلت لها لأ




فقالت لي مبارك انتهاء المشروع - إنتا تعبت كتير
فيه




وهنا دي لمحة الذكاء العاطفيّ اللي خلّتني أكتب البوست
ده




من أوائل الكتب اللي قرأتها بعد التخرّج مباشرة - كان كتاب
إسمه ( كيف تكسب الأصدقاء وتؤثّر في الناس )




فيه قصّة في الكتاب ده بتقول إنّه كان فيه قطر - والقطر ده
فيه عربيّة معمولة مطعم - والمطعم طبعا فيه مطبخ

والجوّ كان حرّ جدّا - وأحد الركّاب راح بيشتري حاجة من
المطعم - فحسّ بالحرّ اللي في المطبخ

فقال للطبّاخ - الله يكون في عونك - واضح إنّ المطبخ حرّ
جدّا - والجوّ كمان حرّ - إنتا مستحمل ضغط شغل كبير جدّا




فبيقول -- الطبّاخ ساب اللي في إيده - وقال له أنا بقالي
سنين شغّال في الحرّ ده - وفي جوّ المطبخ الساخن ده - وعمر ما حدّ حسّ بالموضوع
ده غيرك !!




من أسبوع كنت بناقش دراسة مع عميل - فقال لي أنا مش عارف
إنتا بتعمل شغلانتك دي ازّاي - دراسات كتير في مجالات مختلفة - وكلّ دراسة
بعميل - وكلّ عميل ليه طلبات مختلفة




كنت عاوز أقول له نفس الجملة اللي قالها الطبّاخ !!




الإنسان اللي بيبدي ليك قليل من التعاطف - درجته بتختلف
تماما عندك

وده اللي بيعملوه الصينيّين بالمناسبة




كتير ألاقي واحدة منهم بتقول لي ( إنتا صاحي بدري
جدّا )

عمليّا أنا بكون مطبّق يا حاجّة




وكتير منهم يقولوا لي ( إنتا سهران قوي - قوم نام )




الحقيقة إنّي لا صاحي بدري ولا سهران - أنا عادة باشتغل
بالليل ( بالليل عندنا بيبقى بداية اليوم عندهم بالمناسبة )




فالفكرة في نقطة الذكاء العاطفيّ دي إنّها مفيدة جدّا في
البيزنس

ودي نتيجة لتوظيف الستّات في البيع زيّ ما اتكلّمنا عنّه قبل
كده - إنّ الستّ بطبيعتها أميل للعاطفة

لكن توظيف الستّات في البيع عندنا هو أميل للدياثة




المدام جات معايا معارض كتير - وقالت لي إنّها لاحظت
الملحوظة دي

إنّ الصينيّيات مش بيستخدموا الناحية الجنسيّة في البيع - لكن
المصريّات بيستخدموها عادي




فالنصيحة هنا إنّك دخّل الذكاء العاطفيّ في شغلك

وانتبه تاني إنّي بقول لك ( الذكاء العاطفيّ ) - مش
العواطف




يعني من حوالي أسبوع عميل قال لي إنّه عنده مشكلة في الشغل
بخصوص الدولار - وتمّ استدعائه للنيابة للتحقيق - وإنّه بقى كاره الشغل -
وحاسس إنّه شغّال في الممنوعات




فكنت ممكن اقول له الحلّ كذا وكذا




لكنّي قلت له - عادي - ياما عدّت علينا مشاكل في
الشغل

وبعدين ما تحكمش دلوقتي - إنتا منفعل بسبب موضوع النيابة
ده - لكن بعد كده هتنسى عادي

الحمد لله على نعمة النسيان




الكلام ده شبه كلام ماما الحاجّة خالص

أيوه فعلا - ما هوّا ده المطلوب في الوقت ده




هوّا الراجل مشكلته حاليا في نطاق البيزنس - ولّا في نطاق
النفسيّة ؟!

في نطاق النفسيّة

يبقى حلول البيزنس مش وقتها دلوقتي - دلوقتي وقت الكلام
العاطفيّ




مش معقول أبدا حدّ مثلا يقول لك معلشّ أنا مش هاقدر آجي
اجتماع العمل بكره لإنّ بنتي تعبانة

فتقول له طيّب تحبّ نأجّل الاجتماع لإمتى

إنتا جلف يا ابني ؟!




قول له ألف سلامة على عروستنا الصغيّرة - إن شاء الله تكون
بخير - أنا أقدر أساعدك ازّاي ؟

طب هتروح مستشفى إيه ؟

طب انا اعرف دكتور كويّس ؟

وسيب خالص موضوع البيزنس ده




بعد ولادة رحمة بنتي - كلّمت اتنين أصدقاء - الاتنين في
سياق الكلام قلت لهم إنّي ربّنا كرمني ببنت

واحد منهم طار من الفرحة - طب مش عاوز فلوس - بجدّ مش
هزار

والتاني قال لي ( مبروك ) - بسّ كده




الأوّل صداقتي بيه توطّدت جدّا

والتاني كنت باعمل معاه شغل - إنتظرت أوّل فرصة أكون فيها
في حلّ من الشغل بتاعه - وبعد كده اعتذرت منّه عن أيّ شغل جديد




السيّدة عائشة رضي الله عنها في حادثة الإفك دخلت عليها
صحابيّة - قعدت جنبها - عيّطت شويّة - ومشيت - بسّ كده

فالسيّدة عائشة لم تنسها لها أبدا !!




وسيّدنا كعب بن مالك رضي الله عنه بعد حادثة تخلّفه عن
الغزو - وبعد أمر النبيّ صلّى الله عليه وسلّم للصحابة بمقاطعته هو واثنين من
الصحابة كانوا قد تخلّفوا معه

استمرّت هذه المحنة عليهم 50 يوما

حتّى إذا ما تاب الله سبحانه وتعالى عليهم

دخل سيّدنا كعب بن مالك على الرسول صلّى الله عليه وسلّم في
المسجد - فقام له سيّدنا طلحة بن عبيد الله رضي الله عنه - فاحتضنه - بسّ
كده

فهوّا فضل فاكر الموقف ده لسيّدنا طلحة !!




مع إنّه مجرّد موقف عابر - بسّ مجرّد إبداء التعاطف ده بيكون
ليه أثر كبير جدّا على النفوس
