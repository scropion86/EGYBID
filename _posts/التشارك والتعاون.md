---
layout: post
title: "التشارك والتعاون.md"
date:   2024-07-21T00:00:01+03:00
author: "Mahmoud"
category: "6 - الشراكة"
---
اتكلّمت امبارح عن وجود مظلمة في موضوع الشراكة بالمجهود
بيتعرّض ليها الشريك بالمجهود - ألا وهي خصم قيمة إهلاك الماكينات قبل تقسيم
الأرباح

\-

يعني مثلا - المشروع كسب مليون جنيه - أنا ليّا نصفهم -
وحضرتك ليك نصفهم

تقوم قايل لي بسّ استنّى - أنا كنت شاري ماكينة ب 2 مليون
جنيه - الماكينة دي ليها إهلاك 200 ألف جنيه في السنة - فأنا عاوزهم
الأوّل - ويتبقّى 800 ألف - إنتا النصّ وأنا النصّ

\-

فأنا باعتبر دا خطأ في الحسابات - لإنّك حمّلت الشريك
بالمجهود 100 ألف جنيه مقابل إهلاك ماكينة هوّا لا يمتلكها أصلا ولا مسؤول
عنها ولا بيحقّق ربح من وراها - فليه يتحمّل مصاريفها ؟!!

\-

بالنسبة للخلاف على الموضوع - فسببه هو رؤية مختلفة من
زاويتين

خلّيني أضرب لحضرتك مثال /

\-

إحنا اتنين - حضرتك عندك مخزن بمليون جنيه

وأنا عندي عربيّة نقل بمليون جنيه

اتّفقنا نجيب بضاعة - نخزّنها في مخزنك - ونوزّعها
بعربيتي

بعد سنة - مخزنك بقى بمليون ونصف نتيجة للتضخّم

وعربيتي بقت بنصف مليون - نتيجة للإهلاك

وعاوزين نوقّف شغل

يا ترى نقسم ازّاي ؟!

\-

في الحالة دي الحكم هيفرق حسب العلاقة بيننا كانت
إيه

هل كانت تشارك - ولّا تعاون !!!

\-

تشارك - يعني أنا وانتا بعنا المخزن والعربيّة لشركتنا -
فبقت عندنا شركة قيمتها 2 مليون جنيه - فيها مخزن وعربيّة - مش معروف مين
بتاع مين - همّا الاتنين بتوع الشركة - والشركة بتاعتنا احنا الاتنين
مناصفة

يوم ما نيجي نقسم - أنا آخد ما قيمته مليون - وانتا تاخد
ما قيمته مليون

\-

طب افرض العربيّة ولعت وبقت قيمتها صفر ؟!

يبقى يوم القسمة أنا يبقى ليّا نصف المخزن - وحضرتك ليك نصف
المخزن - دا لو شراكة

\-

طيّب !

لو العلاقة تعاون ؟!

\-

لو العلاقة تعاون

يبقى حضرتك عندك مخزن

وأنا عندي عربيّة

واحنا الاتنين بنتعاون بدون ما نتشارك - كلّ واحد حرّ في راس
ماله - وكلّ واحد مسؤول عن راس ماله كمكسب وخسارة

\-

المخزن غلي - لحضرتك

العربيّة رخصت - عليّا

ولو العربيّة ولعت - فمخزنك زيّ ما هوّا بتاعك كاملا - وأنا
عربيتي ولعت

\-

فخلاف وجهات النظر بيني وبين حضرتك هو إنّ حضرتك معتبر
الشراكة بالمجهود شراكة - وأنا شايفها تعاون

\-

لإنّ ما فيش شراكة حصلت أصلا - أنا لا أعتبر الشراكة
بالمجهود دي شراكة - هيّا تعاون بين طرفين - تعاون يظلّ فيه الطرف صاحب رأس
المال محتفظا بأصوله كاملة ملكه - مكسبها ليه - وخسارتها عليه

\-

لو حبّينا نفضّ الشراكة دي بكره - فكلّ الأصول هترجع للشريك
براس المال

هترجع له سواءا سعرها زاد أو نقص - دي مسألته الخاصّة - ولا
دخل للشريك بالمجهود فيها

همّا كانوا بيتقاسموا الأرباح يا فندم - مش الملكيّة

\-

الشريك بالمجهود لا دخل له بالأصول مكسبها ولا خسارتها -
ولا إيه ؟!!!

ولا إهلاكها

\-

ولا إيه كمان ؟!

ولا صيانتها

\-

الماكينة احتاجت لصيانة - هل ناخد من أرباح الشركة نصيّن
الماكينة ؟!

لأ طبعا - الماكينة دي هي مساهمة الشريك براس المال - فهوّا
دوره إنّه يخلّي الأصل دا موجود طول الوقت وشغّال بكفائته المتّفق عليها واحنا
بنتّفق على الشراكة في أوّل يوم

\-

لو الماكينة ولعت خالص - إيه الحال ؟!

هل ناخد من أرباح الشركة نشتري ماكينة جديدة ؟!!

لأ طبعا - الشريك بالأصول هيكون واجبه إنّه يجيب ماكينة
تانية جديدة من فلوسه الخاصّة

ما هوّا دا مبرّر حصوله على الربح أصلا يا فندم - إنّه متحمّل
لتكاليف وجود الماكينة على الأرض وكونها شغّالة

ومبرّر حصول الشريك بالمجهود على الربح هو مجهوده

\-

يبقى الشريك بالأصول مسؤوليّته توفير الأصول طول الوقت في
حالتها الصالحة للانتفاع

والشريك بالمجهود دوره هو توفير المجهود طول الوقت
بالكيفيّة الصحيحة لتشغيل وإدارة المشروع

\-

فالعلاقة بيننا لا ينطبق عليها لفظ ( شراكة ) - هي (
تعاون )

ومن هذا المنطلق - فأنا شايف إنّ الأصل بتاع حضرتك هو بتاع
حضرتك

كلّ نفقاته وما يتحمّله من خساير ( مثل انخفاض سعره مع
الوقت - الإهلاك يعني ) فدي مسؤوليّة حضرتك - ومسؤوليّه حضرتك فقط

\-

يعني تخيّل حضرتك إنّك داخل بماكينة قيمتها مليون
جنيه

وخلال طفرة الأسعار زيّ اللي احنا فيها دلوقتي - سعرها زاد
مليون جنيه تاني

هل يوم ما نيجي نقسم - أقول لحضرتك إحنا كان عندنا مشروع
فيه ماكينة بمليون جنيه - إنتا كان ليك فيها مليون جنيه

والمشرووووووووووووع كسب مليون جنيه نتيجة لزيادة قيمة
الماكينة

فأنا عاوز نصف المليون جنيه ده لإنّي شريك بنسنبة 50 %
مقابل المجهود !!!

\-

لأ طبعا

لغنّ أنا لا أملك الماكينة - وبناءا عليه - فأنا لا يحقّ ليّا
الحصول على ربح نتيجة لارتفاع سعر الماكينة

يبقى بالعدل بردو - أنا مش مسؤول عن انخفاض سعر الماكينة
مع الزمن ( الإهلاك )

\-

مثال تاني يثبت إنّ العلاقة بين الشريك بالأصول والشريك
بالمجهود هي مجرّد تعاون وليست شراكة

حضرتك دخلت بماكينة قيمتها مليون جنيه - وأنا قدّرت مجهودي
بمليون جنيه - وبناءا عليه فأنا ليّا 50 % من الأرباح

\-

جيت أنا متّ

هل يحقّ لورثتي المطالبة بنصف الشركة ؟!!

\-

نصف الشركة مقابل إيه ؟!!!

أبوكوا كان بياخد نصف الأرباح مقابل مجهوده - إنتوا
هتاخدوا نصف الأرباح - أو نصف الشركة - مقابل إيه ؟!!!

\-

كلّ ده يثبت إنّ الأصول هي ملك الشريك بالأصول فقط -
ومسؤوليّته منفردا

له غنمها منفردا

وعليه غرمها منفردا

ومن ضمن غرمها ده الإهلاك

\-

طبعا دا الشكل البسيط من الشراكة بالمجهود - اللي بيكون
فيه الشريك بالمجهود مشارك بالمجهود فقط - وصفر راس مال

\-

تخيّل إنّنا في الحالة دي - هندخل في الحيرة دي

ما بالك بقى لو الموضوع اتعقّد أكتر - وكان الشريك بالمجهود
له نسبة من راس المال !!!
