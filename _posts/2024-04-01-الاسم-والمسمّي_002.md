---
layout: post
title: "الاسم والمسمّي"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


تغيير الأسماء لنفس المسمّي هو من أقوي وسائل الباطل لتضليل
الناس  
كمثال  
الناس رافضة الربا  
ييجي أهل الباطل يسمّوه فايدة بنكيّة  
تقبلها كده  
الناس رافضة البلطجيّة  
ييجي الإعلام يسميهم المواطنون الشرفاء  
الناس رافضة الرشوة  
يسموها إكراميّة  
-  
حلو كده  
نتفق بس إنّ المسمي واحد  
إحنا اللي بنغير اسمه عشان نرتاح من ضميرنا  
-  
طب بالنسبة للالتزام بالدين  
هل الإعلام هيقول لك ما تلتزمش بدينك  
ده يبقي إعلام مغفل  
إنتا عمرك ما هتسمع كلام واحد بيقولك بلاش تلتزم
بدينك  
يقوم يقول لك  
بلاش تعصب في الدين  
وحط تحت كلمة تعصب دي بقي كل ما ينتمي للالتزام
بالدين  
طب لو الإعلام عاوزك تتهاون بدينك  
بردو هيقولهالك وش كده  
يعني يطلع المذيع يقول لك وقد دعانا ديننا الحنيف إلي
التهاون به  
جملة هبلة  
مش كده  
لأ طبعا مش هيقول كده  
هيقول لك  
عليك بالتسامح  
وحط تحت كده كل حاجة بقي فيها تهاون  
طب وأنا ما يتضحكش عليا إزّاي  
ما يتضحكش عليك حضرتك بإنّك تنظر للمسمّي مش للإسم  
لو عطيتك عشرة جنيه وقلت لك خد الألف جنيه دول  
هتاخد علي الاسم  
ولا هتعدّ الفلوس  
طبعا طالما الموضوع تعلق بالفلوس هتعد الفلوس  
المبلغ نفسه  
اللي إنتا شايفه بعينك وماسكه بإيدك  
طب ليه لما الإعلام بيقول لك علي حاجة فيها التزام انها
تعصب  
بتاخد علي الكلمة بس وما بتبصش للحاجة نفسها  
زي ما عديت الفلوس كده  
ليه ما بتقفش لحظة وتعرض الامر علي الدين مش علي
الودن  
ليه لما بيقول لك علي حاجة فيها تهاون بالدين ان ده
تسامح  
ليه بتصدقه علي طول  
أنا ألتمس العذر للكثيرين فهم تربّوا منذ نعومة أظافرهم علي
خلط المفاهيم  
تربّينا علي أنّ الجهاد إرهاب  
وعلي أنّ الحجاب رجعيّة  
وعلي أنّ طاعة الزوج سي السيّد  
وعلي أنّ مخالفة الآداب تحّرر  
وإنّ اللي بيزور يبقي أستاذ  
والمحامي اللي بيجيب براءة لظالم محامي عقر  
وإنّ الحشيش كيف  
وإنّ تأديب الأبناء قسوة  
وإنّ التبذير نزاهة  
و و و و  
تاني أعود لنقطة الفرق بين الالتزام والتعصب  
والتسامح والتهاون  
اجعل ميزانك الدين  
ليس ما تسمعه من الإعلام  
ما تبقاش ليل نهار عمّال تقول إعلام فاسد  
وبعين ألاقيك باني كل أفكارك منّه أساسا

بسم الله - السلام عليكم  
الموضوع ده عن حاجة مهمّة جدّا في حياتنا كلّنا  
اسمها أزمة ( الاسم والمسمّي )  
-  
فيه في البيزنس نصيحة في التسعير اسمها  
اجعل السعر يبدو افضل  
( يبدو )  
-  
يعني ايه  
تخيل موقع بيعمل استضافة للمواقع الاخري  
ب 350 دولار في السنة  
يقولها ازاي ؟  
-  
يقولها كده  
اعمل موقعك عندنا باقل من 1 دولار في اليوم  
-  
اشتري التورتايه دي ب 99 جنيه  
بدل 100  
-  
منها ناحية حسابية عشان الشرائح الضريبية يعني  
-  
ومنها فكرة انك انتا شخصيا  
هتحطها في شريحة الحاجات اللي اقل من 100 جنيه  
نفسيا هتقبل عليها اكتر  
-  
حلو لحد كده ؟  
تمام  
-  
خد عندك بقي  
الدولار يواصل جنونه امام الجنيه  
دي الصيغة بتاعة الخبر ده  
( الجنيه يواصل انخفاضه امام الدولار )  
-  
ايه رايك في الحريّة ؟  
جميلة طبعا  
طب خد عندك  
( تحرير ) سعر الصرف  
-  
نقول رفع الاسعار ؟  
لا طبعا  
( تحريك ) الاسعار  
مجرد تحريكايه صغيّرة كده  
-  
الموضوع ده كله يندرج تحت مفهوم كبير اسمه  
المسمّي والاسم  
-  
المسمي هو الشئ نفسه اللي احنا هنسميه  
الاسم ده بقي هوا التسميه المزاجية لكل منا لهذا
المسمّي  
-  
يعني  
انك تاخد من حد فلوس وترجعهاله بالزياده  
ده المسمي اللي احنا بندوّر له علي اسم  
-  
انا اسميه ربا  
حد تاني يسمّيه فايدة  
ارباح  
عوائد  
-  
ان حد يمارس الجنس مع حد من نفس نوعه  
انا اسميه شذوذ  
حد تاني يسميه مثلية  
دول اسمين لمسمّي واحد  
-  
اتنين مش متجوزين زنوا  
يقول لك ( غلطوا )  
-  
لا يا حبيبي  
اسمه زنا  
هو زان وهي زانية  
الاسم نفسه مؤلم - وبيوصّل لك بشاعة الموضوع  
مش تقول لي ( ناموا ) مع بعض  
-  
عشان كده  
خليك حريص انك تسمي المسمّيات باسمائها  
هوا ( استعمار ) ؟ بيعمّر البلاد يعني  
ولا ( احتلال ) ؟ بيستحلّ خيراتها  
-  
هوا جيش الدفاع الاسرائيلي ؟  
دفاع بردو ؟  
واسرائيلي ؟ - نسبة لسيّدنا إسرائيل ( يعقوب )  
-  
عندنا في مصر  
( الجهاديّة ) بقت ( الحربيّة ) بقت ( الدفاع )  
-  
حماتي وهيا بتعطي العيال الدوا  
بتقول لهم عليه ( شربات )  
-  
ما تستقلّش بالموضوع  
المدينة المنوّرة كان اسمها يثرب  
( من التثريب اي التوبيخ او الفساد )  
-  
فالرسول صلّي الله عليه وسلّم  
سمّاها ( المدينة ) او ( طابة )  
-  
والامثلة علي ذلك كثيرة  
الرسول صلّي الله عليه وسلّم  
غيّر اسم امرأة اسمها ( عاصية ) الي ( جميلة )  
وسمّي رجلا اسمه ( حرب ) بـ ( سلم )  
وغيّر اسم شعب ( الضلالة ) الي شعب ( الهدي )  
شعب بكسر الشين اي طريق بين جبلين  
-  
وفي واقعة سيدنا عمر مع الرجل الذي عقّ ابنه  
انه سمّاه جعران  
والجعران نوع من الخنافس  
-  
وعندنا ان ( لكلّ امرء من اسمه نصيب )  
فالانسان يتخير لابنه اسما حسنا لعلّه يكون له فيه
نصيب  
-  
والعرب كانت تسمّي الاشياء القبيحة باضدادها  
-  
فالصحراء وهي ( مهلكة ) اسموها ( مفازة )  
استبشارا بعبورها  
-  
والعير وهي ( مغادرة ) اسموها ( قافلة ) اي عائدة  
استبشارا بعودتها  
-  
و ( الجريح أو الملدوغ ) اسموه ( سليم )  
استبشارا بشفائه  
-  
كلمة سليم دي ما زلنا نستخدمها حتي اليوم  
فلما يكون حدّ تعبان بنقول عليه ( بعافية شويّه )  
-  
خلّيك حريص جدا في موضوع الاسماء والمسمّيات  
واختار اسم مناسب للمسمّي  
-  
بالمناسبة الناس بتعكس الموضوع  
يقول لك بغضّ النظر عن ( المسمّيات )  
المفروض يقول بغضّ النظر عن ( الاسماء )  
المسمّيات واحدة - اللي بيتغيّر الاسماء  
-  
عشان كده الفقهاء والاصوليون يقول لك الحكم يتعلّق
بالمسمّي  
يعني لو حاجة بتسكر بس ما اسمهاش خمرة  
تبقي حلال ولا حرام ؟  
-  
يقول لك سيبك من الاسم - المهم المسمّي  
الحاجة دي بتسكر - تبقي حرام  
-  
انتا بقي تسمّيها باكينام  
تسمّيها مشروبات روحيّة  
المسمّي واحد - مادّة مسكرة  
-  
فاوعاك تكون في يوم من الايام ضحية لخداع الاسماء
