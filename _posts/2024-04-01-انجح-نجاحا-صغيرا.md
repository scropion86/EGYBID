---
layout: post
title: "انجح نجاحا صغيرا"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


لو بتحلم بالنجاح الكبير

انجح دلوقتي وانتا صغير

النجاح فيه منه كبير وصغير

لكن عقلية النجاح واحدة

.

لو مش عارف تدير محفظتك الشخصية

مش هتعرف تدير خزنة محل

فيها ١٠٠ الف جنيه

وانتا بتحلم تدير أرصدة شركة

فيها ١٠٠ مليون جنيه

.

احلام اليقظة جميلة

لكن فيه واقع موجود بالفعل

اجتهد انك تدير الواقع الصغير دلوقتي

.

لو نجحت في إدارة الواقع الصغير

خلينا نتكلم ازاي نحول الواقع ده

من صغير لكبير

.

لكن ما ينفعش نتجاوز مشكلة الفشل

في الواقع الصغير

وننتقل للكلام عن إدارة المستقبل الكبير

.

ما تعملش زي اللي ما بيصليش

ويقول لك افتحوا لنا الحدود

واحنا نحرر الأقصى

.

اجتهد في إدارة محفظتك الشخصية

لو نجحت في ده

وده صعب

فانتا مؤهل لإدارة ١٠ أضعاف

اللي في المحفظة

.

ولو نجحت في ده

فانتا مؤهل لإدارة الملايين

.

لو فشلت في إدارة محفظتك

فما تنطش مراحل الاحلام وتحلم بالملايين

.

لو ما عندكش صبر تذاكر مادة رخمة

وتنجح فيها رغم كرهك ليها

لو ما اتعلمتش تعصر على نفسك

لمونة واتنين وتلاتة

لو ما عملتش فنجان قهوة

في التاني فى التالت

عشان تذاكر وما تنامش

وبتذاكر مادة بتكرهها اصلا

.

لو ما عملتش كده

فانتا لو سقطت عليك من السماء

شركة ب ١٠٠ مليون جنيه

بردو هترفض تتعامل مع العميل الرخم

مش هتعصر على نفسك لمونة

في اجتماع بايخ مع شركة تانية

مش هتشرب فنجان قهوة

في التاني في التالت

وانتا منتظر خروج شحنة من الميناء

هيا دي هيا دي

.

صعوبة إدارة ١٠٠ مليون جنيه

زي صعوبة إدارة محفظتك الشخصية

.

دوسة الفرامل في ترلة

زي دوسة الفرامل في عربية ربع نقل

والعربيتين فيهم دركسيون

المهم هو الإدارة

المهم هو السواقة

.

اجتهد في سواقة العربية ربع النقل دلوقتي

مش تبقى مهمل في سواقتها

وعايش في أحلام اليقظة إنك سايق ترلة
