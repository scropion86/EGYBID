---
layout: post
title: "لا تقس تجربتك على الآخرين"
date:   2024-04-10T00:00:01+03:00
author: "mahmoud"
category: "علم نفس البيزنس"
tag: "علم نفس البيزنس"
---


من أكبر المغالطات اللي ممكن تحصل معاك في البيزنس

إنك تقيس على تجربة حد تاني وتوصل لنتيجة عامة

أو حتى تقيس على تجربتك الشخصية وتوصل لنتيجة عامة

.

كمثال

عاوز اعمل فرن دهان في مصنعي مثلا

فواحد صاحبك يقول لك دي تجربة فاشلة . أنا عملته في مصنعي
وفشل

.

طبعا هنا هتقول خلاص دي مسألة محسومة . الاعتراف سيد
الأدلة . دي تجربة فاشلة

في حين ان ممكن الفرن فشل في مصنع صديقك لإن صديقك
فاشل

هوا اختار فرن غير مناسب

أو اختار فرن مناسب . وصنعه عند شركة سيئة

أو اختار فرن مناسب وصنعه بشكل جيد . لكنه فشل في
تشغيله

.

يبقى على أي أساس خدت تجربته كمقدمة للوصول لنتيجة عامة
إنه بلاش تجيب فرن في مصنعك ؟!

.

طيب افرض إن دي مش تجربة صديقك . افرض إن دي تجربتك انتا
الشخصية . هل ممكن تبني عليها نتيجة عامة ؟!

لأ بردو

ما ممكن التجربة فشلت لإنك انتا شخصيا فاشل . هوا يعني
صديقك عادي يكون فاشل وانتا اللي منزه عن الخطأ

.

أحيان كتير يكون حد عاوز يعمل مصنع كذا . فحد يقول له فلان
عمل المصنع ده وقفله . فيطلعوا من دا بنتيجة إن المجال دا فاشل

.

في حين إن الحقيقة إن فلان دا قفل المصنع عشان مراته
اتخانقت مع امه . فامه تعبت ودخلت المستشفى . فاضطر يقعد جنبها . فمشروعه
فشل . ومراته لسه ما صالحتش امه لسه . هيا أساسا من يوم التسريرة والبت دي
مش مريحة نفسها . وطالعالي فيها القلعة مش عارف على إيه ياختي

.

على الجانب الآخر صاحبك قاعد عامل عليك استشاري إدارة
أعمال وبيحذرك من المشروع ده لإنه فاشل

بدليل إن فلان قفل مصنعه خلال شهرين من بدايته . بنتكلم
على حقائق اهو . أنا راجل كوركتور . وما فيش حاجة بقولها لك من غير تجارب
من الواقع . اسمع كلامي وسيبك من المشروع ده

.

فاللي حصل هنا هو إنك بنيت نتيجة عامة على مقدمة خاصة حصلت
مع واحد صاحبك أو حتى معاك

فرق كبير بين إن المشروع يكون هوا اللي فاشل . أو انتا
اللي فشلت في إنجاحه . أو صديقك فشل في إنجاحه

.

أعرف تجارب كتير لمصانع قفلت بسبب خلافات عائلية

لو حضرتك خارج دائرة المصنع اللي قفل ده . فما تاخدش دي
مقدمة للوصول لنتيجة عامة

.

والعكس صحيح بالمناسبة

فيه مشروعات فاشلة في ذاتها

بيعملوا واحد قاعد على تل فلوس

المشروع يخسر . صاحب المشروع يجيب فلوس من بيتهم ويعوض
خسائر الشركة

وفيه ناس مستعدة تصرف على مشروع زي ده عشر سنين ولا إن حد
يشمت فيهم

فما ينفعش تشوف التجربة دي فتستنتج منها إن المشروع
ناجح

.

فيه دول مجاورة عادي إن سمو الأمير تعجبه فكرة يقول لك
اعمل المصنع

دا هيتكلف ٤ مليار دولار

يقول لك أعطه خمسة

تيجي انتا تستنتج إن النشاط دا ناجح في الدولة دي

.

[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXiSdXelUHnRNy5TVQp438MUq-BUDSjeE1hSa1FtpvZK9skXE_6LteOrgvMAvdTf1p0MVtzvMnvjynZii5IOu4AMQds7khzg15BOS9rQhyrv2PLmxbQSY0Hs6Fs7TdTud-G3_Opz6M980vYzoBmenjVMsBFYIU4puQxxxb7i1TbbQ&__tn__=*NK-R)

فرق بين المشروع الناجح أو الفاشل لذاته

أو الناجح أو الفاشل لغيره
