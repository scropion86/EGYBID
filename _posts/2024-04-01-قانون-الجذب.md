---
layout: post
title: "قانون الجذب"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZV_BjI1nlvCkBkwNSUAjshKoqs9aw8gtdiF2QRJjrNFDIWSeUaEwr9YTx3xklxJkPHyO39itiBkjzhpms1a3d2OslSxj_PRb5ITj8Ze0tSsJf1-n1AqqwKZivj15eMylriVmkL4BNCKc_FWQR9Q-dV8wZPB3XXTzlg_9W9LfL2uR6GmKSnb_WPhsNby520n8eg&__tn__=*NK-R)




[<u>\#قانون\_الجذب</u>](https://www.facebook.com/hashtag/%D9%82%D8%A7%D9%86%D9%88%D9%86_%D8%A7%D9%84%D8%AC%D8%B0%D8%A8?__eep__=6&__cft__%5b0%5d=AZV_BjI1nlvCkBkwNSUAjshKoqs9aw8gtdiF2QRJjrNFDIWSeUaEwr9YTx3xklxJkPHyO39itiBkjzhpms1a3d2OslSxj_PRb5ITj8Ze0tSsJf1-n1AqqwKZivj15eMylriVmkL4BNCKc_FWQR9Q-dV8wZPB3XXTzlg_9W9LfL2uR6GmKSnb_WPhsNby520n8eg&__tn__=*NK-R)




من حوالي سنة كنت حابب انقل سكني للعاشر من رمضان

فدخلت بحثت على اليوتيوب عن الناس اللي بتتكلّم عن المناطق
السكنيّة في العاشر من رمضان

فوصلت لمكتب اسمه ( مستشارك العقاريّ عبد الله ماجد
)




مسكت القناة وجبت فيديوهاتها من الأوّل

لقيتهم بيتكلّموا بردو عن تسويق المصانع

قلت حلو ده - واحتفظت بالقناة عشان لو احتجتها من ضمن
خدمات المكتب عندي




من حوالي شهر تواصل معايا أحد الأصدقاء إنّه شغّال في مكتب
تسويق عقاريّ في العاشر ولو محتاج حاجة بلّغني

قلت له تمام واحتفظت برقمه




من حوالي أسبوع كنت بنسّق لزيارات للعاشر لبعض المصانع في
إطار إحدى دراسات الجدوى اللي بنعملها




امبارح كنت في العاشر بنعمل الزيارات دي

وبعد 5 زيارات ل 5 مصانع - وخلاص طالعين من العاشر

كلّمت صديقي ده قلت له خلّينا نفوت عليك نسلّم عليك وتعرف
المستثمرين

ونجيلك يوم من أوّله بقى ناخد جولة على المصانع المتوفّرة
للإيجار في العاشر

قال لي تمام انا موجود ومنتظرك




دخلت المكتب - متوقّع أقابل صديقي ده - لقيت أ / عبد الله
ماجد قدّامي !!!

هوّا صاحب المكتب اللي شغّال فيه صديقي ده




وهنا ييجي المعنى الحقيقيّ لـ
[<u>\#قانون\_الجذب</u>](https://www.facebook.com/hashtag/%D9%82%D8%A7%D9%86%D9%88%D9%86_%D8%A7%D9%84%D8%AC%D8%B0%D8%A8?__eep__=6&__cft__%5b0%5d=AZV_BjI1nlvCkBkwNSUAjshKoqs9aw8gtdiF2QRJjrNFDIWSeUaEwr9YTx3xklxJkPHyO39itiBkjzhpms1a3d2OslSxj_PRb5ITj8Ze0tSsJf1-n1AqqwKZivj15eMylriVmkL4BNCKc_FWQR9Q-dV8wZPB3XXTzlg_9W9LfL2uR6GmKSnb_WPhsNby520n8eg&__tn__=*NK-R)




قانون الجذب وفقا لتعريف مخابيل التنمية البشريّة بيقول إنّك
لمّا تفكّر في حاجة - الحاجة دي هتنجذب ليك

يا راجل !!!

بسم الله الحفيظ




ده التفسير الخزعبليّ لقانون الجذب




لكن التفسير الحقيقيّ ليه - إنّك لمّا تجتهد في مجال - هتلاقي
الناس اللي بتجتهد في نفس المجال بتتقاطع معاك خلال خطوط سيرك

همّا مش انجذبوا ليك - همّا
[<u>\#اتكعبلوا</u>](https://www.facebook.com/hashtag/%D8%A7%D8%AA%D9%83%D8%B9%D8%A8%D9%84%D9%88%D8%A7?__eep__=6&__cft__%5b0%5d=AZV_BjI1nlvCkBkwNSUAjshKoqs9aw8gtdiF2QRJjrNFDIWSeUaEwr9YTx3xklxJkPHyO39itiBkjzhpms1a3d2OslSxj_PRb5ITj8Ze0tSsJf1-n1AqqwKZivj15eMylriVmkL4BNCKc_FWQR9Q-dV8wZPB3XXTzlg_9W9LfL2uR6GmKSnb_WPhsNby520n8eg&__tn__=*NK-R)
فيك

لإنّكوا انتوا الاتنين موجودين في سوق واحد




موجودين في سوق واحد بسّ ؟!

لأ طبعا - مش كفاية

ما ممكن أنا وانتا عايشين في نفس البلد - بسّ كلّ واحد فينا
قاعد في بيته ما بينزلش - فعمري ما هقابلك لا في سوق ولا في نادي

لكن لو انتا نشيط وانا نشيط - لازم نتكعبل في بعض في مكان
ما في البلد




فقانون الجذب ( بمفهومه الحقيقيّ ) معناه إنّك شغّال في مجال
ونشيط فيه وبتتحرّك فيه

فهتتكعبل في الناس اللي زيّك اللي نشيطين وبيتحرّكوا في نفس
السوق




ومن خلال التقاطعات دي - بتتخلق الفرص

الفرص دي هيّا اللي الكسالى بيسمّوها بعد كده ( الحظّ
)




فلان حظّه الحلو خلّى شركة أجنبيّة تشوفه - فتطلبه للعمل
فيها - فيسافر يشتغل هناك ويقبض بالدولار

( مع إنّي ضدّ الفكرة دي - لكن خلّينا نستخدمها كمجرّد
مثال )




أنا ضدّ فكرة إنّك تسافر وتسيب أهلك في مصر




طب ما نسافر مع أهلنا

ما انا بردو ضدّ فكرة إنّك تسافر بأهلك لبلد شغّالة
بالدولار




بالمناسبة

أنا اتطلب منّي قبل كده أسافر اشتغل كمصمّم ميكانيكيّ في
فرنسا - ورفضت لنفس السبب

يعني ده مش كلام مباديء وخلاص




ولو هتقول - هيّا فرنسا يعني ما فيهاش مصمّمين ؟!

أيوه يا فندم - أنا كنت خبير معتمد دوليّا في التصميم
الميكانيكيّ

ودي شهادة مع مصمّمين قليّلين في فرنسا نفسها - وفي العالم
كلّه

وبردو خدتها بالحظّ

هههههه




نرجع لموضوع قانون الجذب - اللي بتنتج عنّه تقاطعات بتصنع
فرص

الفرص دي بتيجي ازّاي ؟!

الشركة الأجنبيّة دي شافت الشخص ده إزّاي أصلا ؟!

ما قلنا بالحظ

أمّال إيه

الحظّ لمّا يآتي - يخلّي الاعمى ساعاتي




يا راجل !!

ما هو ده كلام الكسالى

لكن الحقيقة اللي بيتعامى عنها الكسالى دول - إنّ الشخص ده
كان عامل قناة على اليوتيوب وبقاله سنين بيعمل شروحات للمجال اللي هوّا مميّز
فيه وشاطر فيه - ومجتهد فيه وبيذاكر فيه

فحصل إنّ حدّ شغّال في الشركة العالميّة دي شاف فيديو ليه
بالصدفة - فجاله الشغل بالطريقة دي




انا كنت باعمل شروحات لبرنامج سوليدووركس مجّانيّة على
اليوتيوب

شافوني طلبة جامعة حلوان - قالوا لي تيجي تشرح لنا
البرنامج في محاضرة مجّانيّة في جمعيّة رسالة في حلوان




رحت

طلعت من البيت يوم الجمعة الساعة 5 فجرا تقريبا

وصلت حلوان الساعة 10 صباحا

قعدت أشرح لحوالي الساعة 8 مساءا

رجعت البيت الساعة 2 الفجر تقريبا




وكلّ ده مواصلات بدون سيّارة !!

واليوم ده بسببه رجعت لقيت تاني يوم والدي وحمايا عاملين
لي قعدة عرب ولازم نجيب لك عربيّة

طيّب أنا ما بعرفش اسوق - فكان الطرف التالت اللي حاضر
القعدة هو واحد قريبي سوّاق ميكروباص - وكانوا اتّفقوا معاه خلاص إنّه هيسوق
لي العربيّة لحدّ ما اتعلّم السواقة

وبالفعل جابوا لي العربيّة - وسدّدت تمنها بعد كده




نرجع لمحاضرة حلوان

قعدت اشرح يوم كامل

يحيط بيه سفر رايح وسفر راجع بين المنصورة وحلوان

وكلّ ده مجّانا




وانا باشرح

كان قدّامي الطلبة

وورايا راجل عجوز - أنا قلت تلاقيه إداريّ في
الجمعيّة




بعدها بحوالي شهر - لقيت الراجل ده مرشّحني لشرح البرنامج
في الإنتاج الحربيّ

طلع الراجل ده كان ماسك قسم في مركز تدريب الإنتاج
الحربيّ - وفي نفس الوقت كان متطوّع بالعمل الخيريّ في جمعيّة رسالة !!

ويشتغل قانون الجذب - وتشتغل التقاطعات - وتشتغل الصدف -
ويشتغل الحظّ




يتطلب قدّامه في الإنتاج الحربيّ حدّ يشرح برنامج كذا

فقال لهم انا اعرف واحد شاطر في المجال ده

ورشّحني لهم




فده تفسير ( قانون الجذب )

لا هوّا بالمعنى الخزعبليّ بتاع بتوع التنمية البشرية

ولا هوّا حظّ زيّ ما بيفسّره الكسالى
