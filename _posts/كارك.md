---
layout: post
title: "كارك.md"
date:   2024-07-21T00:00:01+03:00
author: "Mahmoud"
category: "5 - إدارة الشركات"
---
فيه ناس بتستغرب لمّا تلاقيني كاتب إنّي كنت في زيارة لشركة
صغيّرة مبيعاتها السنة اللي فاتت ب 50 أو 100 أو 500 مليون

أمّال لو قلت لك إنّ راس مال الشركات دي كلّه ممكن يكون اتنين
تلاتة مليون هتعمل إيه ؟!

\-

هتقول لي إزّاي ؟!

إزّاي شركة راس مالها اتنين تلاتة مليون تبيع مبيعات ب 100
مليون

أقول لحضرتك السرّ في ( المكاركة )

\-

حضرتك قوّتك تشيل 50 كيلو - لكن بتقدر ترفع العربيّة كلّها
بالكوريك

الكوريك نفسه قدرته إنّه يرفع العربيّة 1 سم فقط في كلّ
ضغطة - وانتا محتاج ترفع العربيّة 20 سم - فحضرتك بتعمل إه ؟

حضرتك - ببساطة - بتكارك

\-

ده بالظبط اللي بتعمله الشركة الصغيّرة اللي راس مالها
اتنين تلاتة مليون فقط

إنّها بتكارك

\-

بتشتري خام بمليون - تصرف عليه نصف مليون - وتبيعه ب 2
مليون - كلّ أسبوع

فعلى مدار 50 أسبوع - تكون باعت ب 100 مليون - حضرتك فين
الاستغراب هنا ؟!!

وعلى مدار ال 50 أسبوع بتكون حقّقت ربح 25 مليون - فين
الاستغراب بردو ؟!!!

\-

حضرتك مستغرب لإنّك متخيّل إنّ الشركة هتقعد طول السنة في
عمليّة واحدة

تشتري فيها خام ب 75 مليون مرّة واحدة

وآخر السنة تبيعه ب 100 مليون مرّة واحدة

لأ طبعا - مش دا اللي بيحصل

\-

زيّ ما انتا مش بتنتع العربيّة بالكوريك مرّة واحدة - لازم
تكارك

هوّا أساسا اسمه كوريك عشان كده - عشان حضرتك بتكارك
بيه
