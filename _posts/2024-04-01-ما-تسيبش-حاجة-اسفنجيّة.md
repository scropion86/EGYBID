---
layout: post
title: "ما تسيبش حاجة اسفنجيّة"
date:   2024-04-10T00:00:01+03:00
author: "Mahmoud Marzouk"
category: "إدارة الشركات"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZUOIrRYXqTy4TYKL4LTYkGqh0_cDtabxLZmbiM9wLx_0s52aVlbniX3o2XMWXEB23HJGqhCpyqQ7Vhya-LFUvpC3QTZAtpJuzP6FzXuiVqblushhK4vRscBrVYLWtab7dpwCKa09435fL0YStRp5Iml_pKB44vzs0LU1OdVFU2232b_TRL9YufRWp0o8VeptFE&__tn__=*NK-R)

\-

[<u>\#ما\_تسيبش\_حاجة\_اسفنجيّة</u>](https://www.facebook.com/hashtag/%D9%85%D8%A7_%D8%AA%D8%B3%D9%8A%D8%A8%D8%B4_%D8%AD%D8%A7%D8%AC%D8%A9_%D8%A7%D8%B3%D9%81%D9%86%D8%AC%D9%8A%D9%91%D8%A9?__eep__=6&__cft__%5b0%5d=AZUOIrRYXqTy4TYKL4LTYkGqh0_cDtabxLZmbiM9wLx_0s52aVlbniX3o2XMWXEB23HJGqhCpyqQ7Vhya-LFUvpC3QTZAtpJuzP6FzXuiVqblushhK4vRscBrVYLWtab7dpwCKa09435fL0YStRp5Iml_pKB44vzs0LU1OdVFU2232b_TRL9YufRWp0o8VeptFE&__tn__=*NK-R)

\-

حضرتك لمّا بتدوس فرامل - إنتا في الحقيقة بتفتح صمام بيمرّر
زيت مضغوط - الزيت ده بيروح يضغط على الفرامل عشان تشتغل

طيّب تخيّل إنّ الزيت ده فيه فقاقيع هواء !!!

اللي هيحصل في الحالة دي إنّ بدل ما قوّة طلمبة الزيت تنتقل
من خلال الزيت للفرامل - فالقوّة دي هتروح تضغط فقاقيع الهواء !!!!!

\-

المشكلة دي بتحصل مع حضرتك في حاجات كتير غير فرامل
عربيتك !!

\-

فاكر حضرتك لمّا اتّفقت مع حدّ يعمل لك شغلانة معيّنة - فجاملك
وعطاك أكتر من حقّك

دا وضع اسفنجيّ !!

\-

المرّة الجايّة الحدّ ده لمّا تتّفق معاه - ممكن يعطيك أقلّ من
حقّك !!

وقتها لو كلّمته - هيقول لك ما احنا المرّة اللي فاتت كنّا
مجاملينك !!

\-

حتّى هوّا بينه وبين نفسه لو حسّ بالتقصير - هيقول لنفسه ما
انا جاملته المرّة اللي فاتت

\-

طيّب لو احنا لسّه ما وصلناش للمرّة الجايّة - إحنا لسّه في نفس
المرّة اللي احنا فيها دي - وهوا جاملك في السعر

مجاملة السعر دي هيّا فقاقيع الهواء اللي في الزيت - اللي
هتخلّيه لمّا يقصّر في الجودة - يقوم ضاغط عليها - فضميره يستريّح

\-

طيّب مدير الإنتاج اللي مسؤول كمان عن تسويق المنتج

لمّا يفشل في التسويق - هيكون شغل الإنتاج هو فقاقيع
الهواء

ده اللي هيضغط عليه ويقول لنفسه ( ما انا مقطّع نفسي في شغل
التصنيع - هجيب منين دماغ للتسويق ؟!! )

\-

حتّى الشغلانة الصغيّرة التافهة اللي بتعملها في أوّل اليوم -
فتخلّيك قاعد تتعولق طول اليوم - الشغلانة دي هيّا فقّاعة الهواء اللي بتحسّسك
إنّك أنجزت النهارده - فضميرك يبقى مستريّح - أو متخدّر - لمّا تفضل تتمرقع طول
اليوم

عشان كده ينصح إنّك تخلّي المهام الصغيّرة في آخر اليوم - أو
سيبهم كلّهم لآخر الأسبوع واعملهم في يوم واحد

\-

أيّ علاقة تدخلها - اتأكّد إنّها تكون علاقة أحاديّة - زيت
فقط - ما فيش فيها هواء

\-

حتّى الزوجة اللي بتشتغل وبتساعد بجزء من مرتّبها في مصروف
البيت - الجزء ده هو فقاقيع الهواء اللي في العلاقة

\-

المدير الحنيّن - اللي ممكن يضغط على العمّال بأكتر من
طاقتهم بدون مقابل - أو يأخّر لهم صرف مستحقّاتهم عشان الشركة متعثّرة
دلوقتي

حنّيّته اللي في الأوّل - أعطته بعد كده حقّ غير مشروع إنّه
يقتصّ من حقوق العمّال

\-

اسحب الهوا من أيّ دايرة بتتعامل فيها
