---
layout: post
title: "الحجر على الأرزاق.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#الحجر_على_الأرزاق</u>](https://www.facebook.com/hashtag/%D8%A7%D9%84%D8%AD%D8%AC%D8%B1_%D8%B9%D9%84%D9%89_%D8%A7%D9%84%D8%A3%D8%B1%D8%B2%D8%A7%D9%82?__eep__=6&__cft__%5b0%5d=AZXsN6_YsYb_cT8MiBjjZEOFqvy41yDBz1slPkVW0q1mejrohGuasx76Ziw45q0gH9JM7b8sSDAcxKcOI1pVCZaGEfKVrmkh2fAsuyRb_Ni65HPx7Sxszm3cvRMixIckpwqdHBotoVndOyiolM28ycfQB9ZA8VQuy4uhKAdkdpJ6TSDdhlYWTDFYV07F2i8ucThgXhn5ZU782xEyJUWTbGd_&__tn__=*NK-R)

\-

في المراحل الأولى في تعاملي في مجال دراسات الجدوى
والاستشارات الصناعيّة

كنت ممكن أقول بثقة للعميل ( ما تشتغلش في المجال
الفلانيّ )

وكنت بقول ده بناءا على علم - مش مجرّد رأي شخصيّ
يعني

\-

كنت بقيّم الموضوع بناءا على تجارب السابقين في المجال
الفلانيّ ده - وبناءا على الصعوبات اللي هتواجه المستثمر لو دخل هذا
المجال - وأحيانا بناءا على إنّ التكنولوجيات المطلوبة للمنتج ده أعلى من
متوسّط التكنولوجيا المستخدمة في مصر في التصنيع

\-

لكن - مع الوقت - شفت تجارب أكتر - اكتشفت فيها إنّ الموضوع
فيه حتّة كده خارج سياق الدراسات !!

فيه حتّة بتبقى ((( رزق بحت )))

\-

يعني ربّنا سبحانه وتعالى بيكون قدّر لفلان الفلانيّ ده إنّه
يرزق من المجال ده

المجال اللي انتا شايفه خرم إبرة - وما يكسّبش حاجة

المجال اللي انتا شايفه تكنولوجيته صعبة - وما حدّش في مصر
هيقدر يفهمها ويستوعبها

المجال اللي كلّ الناس فشلت فيه

\-

المجال ده - بيكون مكتوب للشخص ده - إنّه يشتغل فيه -
ويتيسّر له - ويلان له فيه الحديد

وهوّا شخصيّا ما بيبقاش حاسس

\-

بل أقول لك - أحيانا بيكون دخل غلط أصلا - وما عرفش إنّ
الدخلة دي غلط - وكمّل - فطبّش - وعدّى الناحية التانية !!

\-

بشبّهه باللي عدّى نهر التماسيح وهوّا باصص قدّامه ومش واخد
باله - والتماسيح كانت غفلانة عنّه

والناس واقفة ع الشطّ مخضوضة ومنتظرة اللحظة اللي هينقضّ
عليه فيها تمساح - فالتماسيح ما تعملش حاجة !!

بعد ما أخينا ده يعدّي - يفضل كلّ الناس واقفين ع الضفّة دي
بردو خايفين يعدّو - ويبقى هوّا عدّى وما حسّش

\-

والدتي الله يرحمها دخلت عليّا مرّة وأنا طفل - كنت بجيب لها
جبنة من زلعة جبنة عندنا - واضح إنّي كنت اتأخّرت فجات تشوف فيه إيه - فلقت
تعبان واقف ورايا

من خوفها - اتسمّرت مكانها - والتعبان مشي لوحده

\-

عادي جدّا بتحصل التجارب دي في الصناعة بردو !

\-

الأسبوع اللي فات أو اللي قبله كنت في استشارة في مصنع -
لو كانوا سألوني قبل ما يعملوه كنت قلت لهم ما تعملوهوش

وكانت الزيارة بسبب أساسا إنّنا نشوف هنعمل إيه - هنبيع
المكن ولّا هنعمل إيه

\-

نتيجة الزيارة كانت إنّ الغلطة اللي غلطتوها لمّا جبتوا
المكن - والمحاولات اللي عملتوها من يوم ما فتحتوا المصنع - عدّتكوا نهر
التماسيح

فدلوقتي أقول لكم ( هنيئا لكم الجزيرة لوحدكم !! )

\-

واللي هييجي وراهم هخوّفه من التماسيح بردو - لكن الفرق إنّي
بقيت حاليا بخوّفه من باب الأمانة فقط - لكن في نفس الوقت بسيب له فكرة إنّه
يخاطر

\-

من سنة تقريبا - حدّ طلب منّي دراسة لتصنيع منتج معيّن - قلت
له مستحيل تعرف تصنّعه في مصر

دلوقتي !! أنا شغّال على دراسة لعميل تاني لتصنيع نفس
المنتج

\-

اللي حصل إنّي تخلّصت من غلطة ((( الحجر على الأرزاق
)))

\-

لو فهمت كلامي بشكل مبالغ فيه - هتفهم إنّي قصدي أقول لك ما
تدرسش ولا حاجة - وخاطر وخلاص

لكن اللي قصدي أقولهولك - إنّك ما تقيسش رزقك على رزق
غيرك

ولا تقيس رزق حدّ على حدّ

ولا تحجر على الأرزاق

\-

لو لسّه مش فاهم كلامي - فخد الموضوع بالعكس

\-

قدّ إيه فيه شركات عملاقة في العالم - عندها جيوش من
الباحثين الاقتصاديّين - وبتعمل دراسات زيّ ما بتتنفّس - وفي الآخر تسيء
التقدير في مشروع ما وتخسر - وتجي لنا احنا بقى كمنظّرين نكتب تجاربهم
الفاشلة في الكتب !!

عادي - درسوا - ودرسوا صحّ - والأرزاق كان لها قرار
آخر

\-

عادي جدّا - كان الموضوع مبشّر جدّا - والأرزاق كان لها قرار
آخر

وعادي جدّا تكون شايف الموضوع صعب جدّا - وبردو الأرزاق تكون
لها قرار آخر

\-

قال رسول الله صلّى الله عليه وسلّم ( اعملوا فكلّ ميسّر لما
خلق له )

\-

فلو أمر ما لم ييسّر ليك انتا - ما تتوقّعش إنّ هوّا شخصيّا
اللي صعب - لأ - دا هوّا صعب ليك انتا - لكنّه ميسّر لحدّ تاني

\-

فلو حدّ جه دلوقتي يسألني عن مشروع ما - بعضّ لساني قبل ما
اتكلّم عشان افتكر الحتّة دي - ما تتجاسرش على الأرزاق

\-

شركات زيّ جوجل مثلا - اللي اقتصادها أكبر من اقتصاد دول -
وشغّالين بسياسات ودراسات ونظم عمل لا ترقى ليها بعض الدول - بتعمل منتجات
بتخيّش عادي - ولا انتا تسمع عنها أصلا - تعرف إيه عن جوجل بلاسّ مثلا - ولا
حاجة

\-

فافهم إنّ لو كلّ شيء في الحسابات والدراسات كان مظبوط -
وللأرزاق قرار آخر - فالقرار النهائيّ للأرزاق - مش
للحسابات

لكن دا مش معناه إنّهم ما عملوش حسابات - فبردو مش معناه
إنّك ما تعملش حسابات وهتنجح

\-

أوروبّا كلّها - بخيلها وخيلائها - إتجمّعت على تصميم وتصنيع
وتسويق طائرة الكونكورد - وفي النهاية المشروع اتوقف بعد سنين من التشغيل
الفعليّ للطائرة - وآلاف ساعات المجهود من آلاف المهندسين والعمّال
والمسوّقين - ودلوقتي الكونكورد بقت تحفة هندسيّة - مجرّد تحفة هندسيّة

\-

أنا هنا بصحّح مفهوم عقديّ فقط - لكن المفاهيم الاقتصاديّة
بتاعة الحسابات والدراسات و و و - كلّ المفاهيم دي قائمة - لكن نعملها
بعقلنا فقط - مش بقلبنا
