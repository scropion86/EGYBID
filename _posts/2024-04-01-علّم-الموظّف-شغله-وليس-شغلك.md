---
layout: post
title: "علّم الموظّف شغله وليس شغلك"
date:   2024-04-10T00:00:01+03:00
author: "mahmoud"
category: "إدارة الشركات"
---


كتبت بوست عن إنّ الصحّ في التعامل مع الموظّفين من حيث
التدريب والتعليم

هو إنّك تعلّم الموظّف ( شغله وليس شغلك )




يعني هو مهندس تصميم - يبقى اعطيه كورسات في
التصميم

هو مندوب مبيعات - اعطيه كورسات في البيع




لكن ما تعلّموش شغلك

يعني ما تكونش مثلا بتصنّع ماكينات راوتر

فتعلّمه ماكينة الراوتر بتتصنّع إزّاي

من أوّل شراء الخامات مرورا بالتصنيع وصولا للبيع وخدمة
العملاء




فانفجرت في وجهي ردود مفادها إنّه ( الأرزاق بيد
الله ) !!!




تخيّل بيقولوا لي كده وأنا بانصح الناس تعلّم
الموظّفين

ما بالك لو قلت لهم ما يعلّموهمش

ههههههههه




ولّا إنتا قصدك الأرزاق بيد الله يعني إنتا عاوز صاحب الشغل
اللي إنتا شغّال عنده يعلّمك كلّ حاجة من الألف للياء عشان تطلع تنافسه

يا لئيم إنتا يا طويلة

هههههههههه




صاحب الشغل مش مسؤول يعلّم حضرتك الشغل من الألف
للياء

هوّا فاتح بيزنس - مش جمعيّة خيريّة




حضرتك عاوز تتعلّم الشغل من الألف للياء ؟!

حقّك

بسّ على حسابك إنتا - مش على حساب صاحب الشغل

إنتا مهندس ميكانيكا - وعاوز تتعلّم الكونترول مثلا - مش من
حقّك تروح تعطّل زميلك مهندس الكهرباء وتطلب منّه يعلّمك الكونترول

لإنّ وقت زميلك ده مش ملكه أصلا

دا وقت هوّا باعه لصاحب العمل مقابل المرتّب

يبقى مطلوب منّه يقضي الوقت ده في إنجاز مهامّ العمل - مش في
تعليم حضرتك




ووقت حضرتك اللي هتتعلّم فيه الكونترول من مهندس الكهرباء
ده بردو مش ملكك إنتا شخصيّا

طالما بعت الوقت ده لصاحب العمل - يبقى تقضي الوقت ده في
خدمة صاحب العمل - مش في التعلّم الشخصيّ




عاوز تتعلّم - اتعلّم على حسابك

خلّص شغلك - وروح شوف محاضرات على اليوتيوب

خلّص شغلك - وروح خد كورسات كونترول بالليل

لكن مش تقول لي الأرزاق على الله - وبعدين ( تسرق ) من وقت
العمل لمصلحتك الخاصّة - يا حرامي




صاحب العمل بقى بنقول له ( غلط إنّك ما تعلّمش الموظّف خوفا
من إنّه يسيبك ويمشي )

والصواب هو إنّك تعلّم الموظّف - لكن ما تعلّموش شريحة رأسيّة
من العمل - هوّا مش جاي الشغل عشان يشتغل شريحة رأسيّة




يعني

هوّا مش جاي الشغل عشان يمسك كلّ المهامّ من الألف
للياء

إلّا لو إنتا مشغّل عندك موظّف واحد وعاوزه يعمل كلّ
حاجة !!!




كلّ واحد في شريحته الأفقيّة

علّمه فيها وخلّيه أمهر حدّ فيها في السوق

وعامله باحترام - واعطيه مرتّب كبير

بحيث يخاف يسيب الشغل لإنّه مش هيلاقي نفس الاحترام والمرتّب
دول في مكان تاني




ده اللي بنقوله - فيطلع لك الناس تقول ( الأرزاق على الله
) - وكإنّي بقول للناس ما يعلّموش الموظّفين أصلا




المشكلة التانية إنّ الناس متخيّلة إنّه لمّا موظّف يتعلّم
الصنعة من الألف للياء - ويطلع يعمل شغله الخاصّ - إنّ دا شيء كويّس

دي وجهة نظرك القاصرة

لإنّك شايف الموضوع من الناحية دي فقط




لكن وجهة النظر الواسعة بتقول لك فيه ضررين هنا

الضرر الأوّل هو الضرر اللاحق بالمؤسّسة الأولى نتيجة
افتقادها لشخص تعبت في تعليمه وكان بيقوم بوظيفة مهمّة فيها

إحنا كناس بنبصّ للصورة الكلّيّة - لازم نشوف الضرر ده

المؤسّسة الأولى مش من دولة الاحتلال يعني عشان نتغاضى عن
مشكلتها




الضرر التاني - والأهمّ - واللي حضرتك مش واخد بالك
منّه

هو إنّ الشخص ده هيطلع لوحده يعمل مؤسّسة جديدة

فهيبتدي ( يلوّش )




يعني إيه يلوّش ؟!

يعني كان شغّال في شركة فيها 30 موظّف مثلا - كلّ واحد فاهم
شغله

ومهندسين ميكانيكا وكهرباء بيشتغلوا مع بعض كلّ في
مجاله

وناس بتوع صيانة بيتابعوا مع المنتج بعد بيعه

وناس بتوع مشتريات بيجيبوا الحاجة المضمونة
المتجرّبة




وحضرتك مثلا مهندس ميكانيكا وسط ال 30 موظّف دول - وال 5
إدارات دول

قعدت في ساعة صفا كده وبصّيت ع المؤسّسة وإنتا بتشرب شاي
العروسة

قلت ( وليه لأ ؟!!! )




صحيح

وليه لأ




تاني يوم قدّمت استقالتك

أو غالبا قفلت تليفونك وخلاص - ويشربوا م الترعة

استقالة إيه ؟!

إنتا فاكر نفسك سمير وعليّ من بنك ال CIB




رحت عملت صفحة ع الفيس ( الدمنهوريّ لتصنيع ماكينات التعبئة
والتغليف )

أو ( الشبنهوريّ لتصنيع ماكينات راوتر الأخشاب والليزر
والبلازما واللافا )

أو ( الشرخموريّ لتصنيع اسطمبات البالاستيك والأالامونيا
وأيّ حاجة قديمة للبيع )




ييجي الزبون من دول - ضحيّة يا عيني في الدنيا

يدفع لك 100 ألف جنيه عشان تعمل له مكنة

فجأة تلاقي نفسك مش عارف تشتري الصاج بسعر رخيص

واشتريت مواتير مضروبة - ما إنتا ما عندكش مشتريات




رحت تصنّع عند الغير - ما إنتا ما عندكش ورشة - الغير
شخرمك

رحت تجمّع - ناقصك عدّة - فلصّمت المكنة أيّ كلام وخلاص -
لزقتها بالتفافة واللبان




جيت تجرّب - أجزاء من المكنة باظت

رحت تشتريها تاني - استرخصت عشان تلمّ الجاكتّة اللي ضربت من
عند البنطلون دي




جه الزبون ( الضحيّة ) يستلم المكنة - اتفاجيء إنّه أمام
تحفة إبداعيّة من أطلال الفنّ التشكيليّ الإغريقيّ القديم

إيه دا يا هندسة

دي الفرخة يا مسعودي

ههههههههه

دي الفرخة ؟!!!




وندخل بقى في سيم وجيم وقواضي ومحاكم والتيت
والشريط

تدخل تفضح الموكوس ده على صفحة رابطة مصنّعي ماكينات غزل
البنات ع الفيسبوك

يقولوا لك ( إحنا نعمل قعدة عرب ونجيب لك حقّك )

قعدة عرب !!!

أحححححلى حاجة في الحياة الصحبة الجميلة




وطبعا ما تقوليش بقى المكنة باظت وما لقيتش دعم فنّي

دعم فنّيّ مين سعاتّك - دا لو ردّ عليك أصلا

هوّا بدأ الشركة دي أساسا بإنّه قفل تليفونه في وشّ شركته
القديمة

فما تتّصلش بيه لو سمحت

أقول لك - عليك وعلى صفحة رابطة مصنّعي ماكينات غزل
البنات




عرفت بقى إنّ منظورك لفكرة إنّ مهندس يتعلّم ويسيب الشركة
ويعمل شركته الخاصّة كان قاصر

ابقى اصبر قبل ما تعمل كومنت تقوم واخد البلوكّ المتين وما
تلحقش تقرأ البوست التوضيحيّ




يعني إيه ؟!

يعني ما فيش حدّ يعمل شركة جديدة ؟!

مين قال كده ؟!

إنتا

أنا - أنا يا بنتي قلت كده !!!

هههههههههههه




اللي عاوز يعمل شركة جديدة يعمل - بسّ يعملها صحّ

وأنا اتكلّمت في الموضوع ده كتير جدّا قبل كده

عشان تعمل شركة ( أيّ شركة ) فإنتا محتاج مش أقلّ من 10
سنين

وعشان تعمل شركة تكنولوجيّة ( ماكينات أو اسطمبات ) فإنتا
محتاج مش أقلّ من 20 سنة




عشان تعمل مصنع صغيّر فإنتا محتاج 10 سنين في السوق

وعشان تعمل مصنع كبير فإنتا محتاج 20 سنة في السوق




الموضوع مش لعب - ولا استعجال

اعطي الأمور حقّها - عشان تقدر تعمل حاجة تعيش ليك
وللزمن

إحنا مش بنبصّ من منظور إنّ ده شابّ وعنده طموح وخلاص

إحنا مش بتوع تنمية بشريّة

إحنا بننظر للموضوع نظرة من الخارج - على السوق كلّه




لمّا كلّ واحد يأجّر له ورشة 5 \* 6 متر في مجمّع تبارك في
العاشر ويقول لك أنا عندي مصنع اسطمبات

ويبتدي يتعاقد مع الناس - وبعد شهور تبدأ الكوارث
تظهر

والفضايح تتوالى على صفحات روابط الاسطمبات ع
الفيسبوك

إنتا كده بتعمل إيه ؟!




أقول لك إنتا بعمل إيه !!!

إنتا بتضرب سمعة صناعة الاسطمبات في مصر !!!

إنتا فاكرني هطبطب عليك وأشجّعك وأقول لك تقدّم يا بطل واعمل
يور أون بيزنس وورّي العالم إبداعك والكلام ده

اللي هلمحه بيتكلّم في التنمية البشريّة همرجحه

ههههههههههه




إنتا عارف فيه كام ماكينة راوتر اتباعت في مصر بالطريقة
دي

أقول لك

مصر فيها حوالي 20 شركة راوترات معروفين - ليهم مواقع
وصفحات ع الفيس وكده

قول قصادهم 100 واحد سارحين ع الفيسبوك كده بيقولوا معانا
مكن الراوتر الطازة

لو كلّ واحد من دول لطش مع 3 ضحايا ( قبل ما يقفل )

يعني عندك 300 مكنة راوتر عبارة عن خردة مرميّة في ورشة في
مكان ما من المحروسة دلوقتي

كلّ مكنة من دول اتدفع فيها مقدّمة 100 ألف مثلا

في 300 مكنة !!

شوف إنتا بقى

وأنا بكلّمك في أقلّ التقديرات




فما تتمطّعش قويّ وتقول لي ( الأرزاق على الله ) وفاكر نفسك
هتعمل لي إرهاب بالكلام يعني

لأ تعالى إنتا أفرّجك على أكوام الخردة دي - وبعدين
اتكلّم

أو ادفع لكلّ ضحيّة من دول فلوسه وعوّضه عن خسارته - وبعدين
اتكلّم

لكن قاعد ع الأريكة تنظّر

فين البلوكّ - خبّيتي البلوكّ فين يا امّ ابتسام




وبعدين هيّا الأرزاق على الله معناها إنّك تدخل شركة - تاخد
أرقام عملائها - وتطلع تعمل ورشة منافسة - وتكلّم عملاء الشركة القديمة -
تقول لهم أنا اعمل لكوا نفس الشغل بسعر أرخص !!!

دي خيانة - يا خاين




عاوز تعمل شركة - أهلا وسهلا - شوف حلقة مراحل العمل
الأربعة على قناة المكتب

هتلاقيني باشرح لك الموضوع ده على مدار 20 سنة

4 مراحل - كلّ مرحلة 5 سنين

كلّ مرحلة اعطيها حقّها - وأدّي شغلك فيها بأمانة - وانتقل
للمرحلة التالية بصبر وطولة بال




ابني طبقات راسخة فوق بعضها

طبقات زيّ الهرم

طبقات زيّ الشجرة

ليها جذور - جذور من معرفة المشتريات

وأصول من معرفة الصنعة وأسرارها ومخاطرها

وفروع من الخدمات ما بعد البيع زيّ الصيانة




اعمل هرم - مش مسلّة !!!

اعمل شجرة - مش فطر عيش الغراب !!!




أخيرا

لكلّ اللي بيقول لي الأرزاق بيد الله

أنا عامل قناة ع اليوتيوب اسمها ( محاضرات المهندس محمود
مرزوق )

أكثر من 10 آلاف مشترك

عليها شرح برنامج سوليدووركس للتصميم الميكانيكيّ كامل
ومجّانيّ

حتّى الإعلانات معطّلها

إنتا عملت إيه قبل ما تقول لي ( الأرزاق بيد الله )




ثانيا /

أنا عامل قناة ( المكتب المصريّ للتطوير الصناعيّ )

أكتر من 10 آلاف مشترك

عليها عشرات المحاضرات عن البيزنس مجّانا - وبدون
إعلانات

حضرتك عملت إيه قبل ما تقول لي ( الأرزاق على الله
)




ثالثا /

الصفحة دي بتقدّم كلّ يوم نصائح مجّانيّة لأكثر من 50 ألف
متابع

حضرتك عملت إيه قبل ما تقول لي ( الأرزاق على الله )
؟!!!

مين اللي يقول للتاني ( الأرزاق على الله ) ؟!!!
