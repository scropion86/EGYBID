---
layout: post
title: "التجزيء"
date:   2024-04-10T00:00:01+03:00
author: "Mahmoud Marzouk"
category: "مرزوقيات"
tag: "المفاهيم"
---


السلام عليكم  
الله يرحمها أمّي  
كانت تقعد تنقّي رزّ  
وتقول لي نقّي معايا  
الحبّاية اللي هتنقّيها مش هترجع تاني  
-  
يعني  
شويّة الرزّ اللي هتنقّيهم  
خلاص بقوا متنقّيّين  
مش هيرجعوا فيهم حصو ولا طين تاني  
-  
قد تكون الحكمة دي  
هيّا أكتر حاجة بتساعدني  
لمّا بكون باعمل حاجة كبيرة  
-  
لمّا بتقف قدّام حاجة كبيرة عاوز تعملها  
بتبصّ ليها كأنّها كلّ واحد  
كتلة واحدة  
-  
لكن لو فكّرت في إنّك تعمل منها شويّة صغيّرين  
الشويّة دول خلاص خلصوا  
مش هيرجعوا تاني  
-  
وشويّة بشويّة كده  
هتلاقي الكلّ الكبير اللي كنت خايف منّه  
هتلاقيه خلص  
-  
من الحكمة كمان إنّك إنتا بنفسك  
ما تكبّرش المهمّة علي نفسك  
-  
يعني مثلا  
أنا باعمل فيديوهاتي بالقدر الأقلّ من المونتاج  
-  
ليه ؟  
لأنّي لو قرّرت في نفسي إنّي أعمل مونتاج هايل  
يبقي الساعة مثلا محتاجة 5 ساعات مونتاج  
يبقي لمّا هحبّ أسجّل ساعة  
هبصّ ليها باعتبارها 6 ساعات  
وده في حدّ ذاته ممكن يخلّيني ما ابدأش  
-  
لكن لو فكّرت إنّي اعمل المونتاج علي أبسط ما يكون  
هيبقي قدّامي ساعتين فقط  
ساعة تسجيل وساعة مونتاج  
يبقي هسهّل الموضوع علي نفسي  
-  
ممكن تشوف الفقرة التانية من الموضوع عكس الأولي  
في إيه بتقول مهما كانت الحاجة كبيرة قسّمها  
واعملها علي مراحل  
وفي الجزء التاني بتقول ما تخلّيش الحاجة كبيرة
أصلا  
-  
أيوه أنا بقول كده  
الفرق هوّا إنّك في الحالة الأولي  
الأمر فرض عليك فرضا  
فلا تعجز  
واستعن عليه بتقسيمه  
-  
لكن لو عندك الاختيار  
فبلاش تختار تصعّب الموضوع علي نفسك بنفسك  
أنا يهمّني أشوف منّك إنتاج - ألاقي قيمة  
ما يهمّنيش إنّك تبذل مجهود كبير في تزويق الإنتاج
ده  
أنا بابحث عن القيمة - المحتوي – المضمون
