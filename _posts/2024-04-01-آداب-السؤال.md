---
layout: post
title: "آداب السؤال"
date:   2024-04-10T00:00:01+03:00
author: "Mahmoud Marzouk"
tag: "آداب البيزنس"
category: "آداب البيزنس"
---


ما حدش هينفر منك عشان بتسأل

دا يبقى زي الدكتور اللي بينفر من المريض عشان مريض

.

لكن

اللي هينفر منك هينفر منك عشان حاجة من الحاجات
التالية

.

١

بتسأل بطريقة غير مهذبة

ما بتقولش لو سمحت ومن فضلك وبعد إذنك

.

٢

عشان بتسأل بصيغة الإنكار

بتقول . طالما مصر ما فيش فيها صناعة . يبقى .....

خلاص . ما تكملش

.

طالما إنتا عارف إن مصر ما فيش فيها صناعة . بتكلمني ليه
؟!

ولا عاوزني أقنعك إن مصر فيها صناعة

وعلى إيه ؟!

ما تقتنعش

.

٣

بتسأل بصيغة الاثبات

بتقول مثلا . طالما مصر مميزة في صناعة الملابس .
يبقى .....

خلاص . ما تكملش بردو

.

حضرتك طالما عارف المعلومات دي كلها . بتسألني ليه
؟!!!

دا انتا تيجي تقعد مكاني . وتمسك الشيشة بقى

هههههههه

.

٤

بتسأل بصيغة الاستهزاء

بتقول مثلا

أنا مش عارف إنتا جبت كلامك دا منين . بس حابب اسألك
عن ...

ما تكملش

.

٥

بتسأل وإنتا متبني وجهة نظر مخالفة . وعاوز تناهد
وخلاص

اللي بيسأل لازم يكون محايد . بيسأل عشان يوصل لإجابة . مش
عنده إجابة وعاوز يدافع عنها

وإلا هيتحول لمجادل . ومش كل الناس اللي هتسألها عندها
هواية الجدل

.

٦

بتسأل كتير

اللي بتسأله . وجاوبك . خلاص . ما تلزقلوش

ما تناهدش

مش كل الناس عندها صبر ولا وقت تضيع نص يوم معاك في
نقاش

الراجل سألته . جاوبك . يشكر

عاوز تتعمق روح اتعمق براحتك

.

إنتا سألت فلان وقال لك رأيه كذا . خلاص

اسأل غيره وغيره وغيره

لكن ما تجادلش فلان في رأيه

.

ولا حتى تقول له ليه

لإنه ممكن يكون عنده وقت يجاوب عليك

لكن ما عندوش وقت يشرح سبب الإجابة . أو إجابته اتبنت على
إيه

.

٧

بترد ع السؤال بسؤال

يعني تسأل عن حاجة . فأنا استوضح منك بسؤال

فتقوم قايل لي مثلا ( حضرتك بتسأل ليه )

خلاص يا فندم مع السلامة

أصل أنا المفروض أترجاك عشان تجاوب

.

٨

بتعلمني أرد إزاي

حضرتك سألت سؤال

فأنا بقول لك اعمل كذا

فتقوم قايل لي ( مش المفروض نعمل كذا )

.

ما شاء الله عليك . ما إنتا عارف المفروض اهو

دانتا تروح المطار بقى . تقابل الناس اللي جايين من برا .
وتقول لهم ع الحاجات اللي هما مش عارفينها

.

٩

بتسأل سؤال إجابته في البوست

اللي بيسأل سؤال زي كده بقول له ( يا ترى )

لو قال لي يا ترى إيه

بقول له ( يا ترى يا هل ترى )

.

ما هو يا إما إنتا ما قرأتش البوست

قرأت أول سطر فقط وداخل تتلامض

فدي قلة أدب منك

.

أو قرأت البوست وما فهمتوش

فواجبك تقرأه تاني وتفهمه . مش المفروض نعمل بوست يشرح
البوست المشروح أصلا

.

أو قرأته وفهمته . وعاوز تجادل . فمع السلامة

.

١٠

بتسأل سؤال إجابته موجودة بسهولة على جوجل

زي ما تطلب مني عنوان هيئة التنمية الصناعية مثلا

حضرتك لو عاوز عنوان المخابرات هتلاقيه على موقع المخابرات
عادي

فلو سألت سؤال زي ده . مش هجاوب عليك

.

١١

بتسأل وعاوز إجابة لحظية

ولو ما خدتش الإجابة اللحظية تبعت ( ؟ )

ثم ( !!! )

ثم ( شكرا لذوقك )

بتلقح حضرتك

شغل نسوان يعني

.

١٢

بتسأل وبتقول في وسط السؤال إنك عارف الإجابة

تمام

تمام إيه ؟!

تمام تمام

.

١٣

بتسأل وبتقول في وسط السؤال إنك تقدر توصل للإجابة

تمام

.

١٤

بتسأل سؤال هو مصدر رزق من تسأله . زي ما تسال دكتور عن
وصفة طبية

.

١٥

بتسأل سؤال غير واضح . زي ما تسأل سؤال بيقول ( أعمل إيه
عشان أنجح )

ما تزعلش لو قلت لك ( اعمل الصح )

.

١٦

بتسأل سؤال محتاج تفاصيل كتير . زي ما تقول ( محتاج أعرف
كل التفاصيل عن كذا )

اللي بتسأله هيقولك لك ( للأسف ما عنديش فكرة عن الموضوع
ده ) . حتى لو كان عنده جوا

والذنب دا ذنبك . مش ذنبه هوا . ما إنتا اللي سألته بصيغة
مخيفة

.

١٧

بتسأل سؤال مقتضب

زي ما تقول ( تفاصيل )

أو ( العنوان )

.

١٨

بتسأل بطريقة غير اللي بيقبلها الشخص اللي بتسأله

زي ما يقول لك أنا باتواصل كتابيا فقط . فتبعت له رسالة
صوتية

.

١٩

بتسأل بطريقة الاستفزاز

زي ما تقول للي بتسأله

( أتحداك تكون عارف كذا )

تمام . إنتا كسبت التحدي

.

٢٠

بتسأل لمجرد السؤال

زي ما تقول للي بتسأله

أنا قررت أشتري شقة في المكان الفلاني . إيه رأيك
؟!

.

ما تستغربش

ما تتخيلش إن اللي إنتا بتسأله ده ده أول سؤال يتسأله في
حياته

ما هو اتسأل الأسئلة دي مئات المرات وعارف مسارها
إيه

.

زي اللي قاعد في محل . بيبقى قاعد بيقزقز لب . ويبص ع
الزبون وهوا داخل يفرزه . يعرف كنهه من قبل ما يتكلم

فزي ما اللي قاعد في المحل له صنعته ونظرته في
الزبون

فاللي هتكلمه عشان تاخد منه استشارة . لو كان استشاري فعلا
. هيعرف كنهك قبل ما تتكلم

.

هوا ال ٠١٠٠ زي ال ٠١٠١

من رقم تليفونك يا بيه باعرف إنتا ماسك تليفون من امتى .
وبابني عليها حاجات كتير صعب أشرحها لك

.

.

طيب السؤال الأخير

نعمل إيه عشان نسأل بالطريقة الصحيحة

.

باختصار

ما تعملش حاجة

خليك على طبيعتك

واسأل فقط

.

ما تحطش أي إضافات على السؤال

لإن كل إضافة بتترجم برد فعل مختلف

لا تظهر لي إنك فاهم . ولا مش فاهم

ولا واخد توجه معين . ولا ضد فكرة معينة . ولا
معاها

اسأل وخلاص وانا تحت أمرك

.

مع خالص تحياتي

[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXosXPtA2ymq70xO-CvnRlw-nWQ1GJpjcJ91Tkt6UetKSgm3F6k0WH6fSY6Z1ht5BhskqkiW9JjWNIrmq0fR1JSHHQVSJymDDz8GnoJfEnGWiF8h5kkZNcVOU5FJ-Ixulo&__tn__=*NK-R)

\-

لو عندك معلومة مش واثق فيها

وعاوز تعرضها على خبير

اعرضها بصيغة السؤال

مش بصيغة الإخبار

فما بالك لو بصيغة الاستنكار

.

يعني

لو عاوز تعرف مثلا

معلومات عن تصنيع ألواح الأبلاكاج

في مصر

.

ممكن تسأل وتقول

هل خشب الأبلاكاج بيتصنع في مصر ؟

.

دي صيغة سؤال

لو سألت بيها خبير

هيرد عليك

.

الصيغة الإخبارية هتكون إنك تقول

على فكرة أنا عارف إن خشب الأبلاكاج

مش بيتصنع في مصر

.

دي صيغة خبرية

لو كلمت بيها خبير

هيقول لك برافو عليك

توكل على الله يلا مع السلامة

.

طالما إنتا عارف فأنا دوري إيه كخبير يعني

.

دي حاجة عاملة زي ما تقول للدكتور

إنك تعبت وخدت العلاج ونمت واتدفيت

طيب أنا كدكتور أعمل لك إيه دلوقتي ؟!

.

الصيغة الاستنكارية هتكون إنك تقول له

إنتا إزاي تتكلم عن صناعة الأبلاكاج في مصر

مع إن مصر ما فيش فيها ولا مصنع أبلاكاج ؟

.

وهنا هيكون رد فعل الخبير هو

طيب يا سيدي إنتا صح وأنا حمار

مع السلامة بردو

.

طبعا الخبير مش هيقول لك الكلام دا صراحة

هوا هيقوله بينه وبين نفسه

.

لكن بالنسبة لك إنتا

هيبتسم لك ابتسامة باردة

ويقول لك تمام يا فندم

بالتوفيق

.

ولو حاولت تكلمه أكتر عن المشروع

هيقول لك للأسف ما عنديش فكرة عنه

حتى لو كان عنده جوا

.

سيدنا خالد ابن الوليد كان بيقول

لا خير في محصور

يعني المدافع لا بد أن يهزم

والمهاجم دائما قوي

.

فما تحاولش تاخد وضع المهاجم مع الخبير

لإنه هيسيبك ويمشي

.

وفي النهاية هوا مش خسران حاجة

إنتا اللي خسران

.

إنتا بتتخيل إنه هيدافع

لا طبعا

شوف حد يدافع قصادك

.

شهوة الانتصار في الجدل

بتكون ماتت عند الخبير خلاص

فمش هيكون مهتم يجادلك

انتبه جدا للنقطة دي

.

الخبير بعد فترة بيكتسب نوع من البلادة

بتسمح له إنه يشوفك بتخسر

ويسيبك تتحرق

طالما إنتا بتفهم

.

طيب فين الضمير ؟!

قتلوه آلاف قبلك بالجدل الفارغ

فلم تعد هناك بقية لمجادلتك

.

وبعدين أنا أجادلك ليه ؟

ما إنتا كده كده هتقتنع

.

يا إما تقتنع بكلامي

.

يا إما تقتنع بكلامي

بعد ما تنفذ كلامك وتخسر

وترجع تنفذ كلامي

.

فأنا مش قلقان على إقناعك

إنتا كده كده هتقتنع

.

المدافع ضعيف حتى ولو كان على حق

وأنا حفاظي على قوتي

أهم عندي من حفاظي عليك من الضرر

[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZXOIkCbsPf3DDvvU-CZ7cF6uipPIfS5i6M5PTAZ4qaVBc5uxNZH1QIrVhMa0Ty0Kn_mY1pO2PH2MD1AM3_ABGOfszASehJ1qUTofCzbDV15e90B8G5V1t94SShP7-UsDPmEyvNLFbwky6h2u_Zcvpr3m-VHNi-5Mxwh0_2NurXXibqTMkb0-0M5-2ixJU3_LH4&__tn__=*NK-R)

\-

اسأل سؤال الجاهل

\-

ما ينفعش تسأل حدّ سؤال - وضمن السؤال تقول له إنّك قرأت في
الكتب كذا

\-

1

طيّب انتا ما شاء الله عليك عالم اهو - وبتقرأ في
الكتب

طيّب ابقى خلّي الكتب تنفعك - وانا ما اعرفش الإجابة - مع
السلامة

\-

بلاش تسأل حدّ وتقول له في نصّ كلامك إنّك عارف
الإجابة

\-

2

حضرتك بتتحدّاني يعني ؟!

طيّب أنا ادخل تحدّي ليه ؟! هتدفع لي كام يعني لمّا اكسب
التحدّي

\-

ولّا تقصد إنّي هاكسب التحدّي عشان تنبهر بيّا - كبرت خلاص على
الشهوة دي

\-

3

حضرتك بتختبرني ؟!

طيّب وهاكسب إيه لمّا انجح في الاختبار ؟!

يا سيدي أنا أجهل خلق الله - مع السلامة

\-

4

ممكن أغلط وأنا بجاوبك وأحرج نفسي

يبقى هاحرج نفسي ليه ؟!

ههزّء نفسي ليه يعني - غاوي تهزيء لنفسي أنا يعني
؟!!!

لأ أنا ما أعرفش الإجابة - مع السلامة

\-

5

ممكن حضرتك تكون قرأت حاجة مختلفة عن اللي أنا
أعرفها

يبقى هتقعد تناهدني - وانا اجيب لنفسي المناهدة ليه
؟!

\-

أنا باشرح لك اللي بتسأله بيفكّر إزّاي - عشان تحطّ نفسك
مكانه قبل ما تتفزلك وتظهر له إنّك عارف الإجابة

\-

ظهورك بمظهر إنّك عارف الإجابة - هيضرّك مش هيفيدك

اسأل سؤال الجاهل

ما تعرّفش اللي بتسأله إنّك تعرف الإجابة - أو تعرف الإجابة
بشكل جزئيّ - أو تعرف إجابة من الإجابات

\-

ممكن اللي هتسأله يكون ضلاليّ وخبيث - وكان هيجاوبك إجابة
تضرّك

فلمّا عرّفته إنّك عارف الإجابة - رجع عن ده - وجاوب الإجابة
الصحيحة

ففضل بالنسبة لك شخص محترم

\-

لو كنت سكتت - كنت اكتشفت حقيقته الخبيثة

\-

ممكن يكون كان حراميّ وهيسرقك - لمّا عرف إنّك ناصح -
رجع

ففضلت انتا واخد الحرامي في حضنك وإنتا مش عارف
حقيقته

\-

سيب للضلاليّ وللخبيث وللحرامي فرصة يكشف نفسه

\-

تقول الحكمة ( أحكم الحكماء - الفطن المتحامق )

\-

يعني لو حضرتك فطن - فتظاهر بالحماقة

ظهورك بمظهر الأحمق هيكشف لك معادن الناس - الناصح الأمين
هينصحك بالنصيحة الصادقة

والمجرم هيحاول يفترسك - فهتعرفه

\-

تعرف حقائق الناس عند تعاملهم مع من هو أضعف منهم

\-

يقول أحد الحكماء ( كنت أراقب تصرّفات من أتعرّف عليهم جديدا
مع النادل )

الجميع سيعاملك باحترام - لأنّك من مستواه

لكن المحترم - والمحترم فقط - هو من سيعامل النادل
بلطف

أمّا غير المحترم - فبمجرّد وجود فرصة للتعامل بصفاقة مع من
هو أضعف منه - فسيكشف حقيقته بنفسه

اترك له فرصة ليكشف لك تلك الحقيقة بنفسه - وذلك بظهورك
بمظهر الضعيف - أو الجاهل

\-

تجاهل

تحامق

\-

لن تخسر شيئا بهذه المناورة

فحتّى العالم هيشفق على جهلك - فهيشرح لك كلّ جوانب
الموضوع

لكن لو العالم لقاك فاهم - هيختصر ليك الإجابة اعتمادا على
إنّك فاهم

\-

اسأل سؤال الجاهل

وتحامق

واشتري

اسمع بدلا من أن تتكلّم - إنّ لك لسانا واحدا وأذنان

\-

ما تخلّيش شهوة الكلام تغلبك - فتخسر العلم وتكسب المنظرة -
وبئست الخسارة

\-

[<u>\#اشتري</u>](https://www.facebook.com/hashtag/%D8%A7%D8%B4%D8%AA%D8%B1%D9%8A?__eep__=6&__cft__%5b0%5d=AZXOIkCbsPf3DDvvU-CZ7cF6uipPIfS5i6M5PTAZ4qaVBc5uxNZH1QIrVhMa0Ty0Kn_mY1pO2PH2MD1AM3_ABGOfszASehJ1qUTofCzbDV15e90B8G5V1t94SShP7-UsDPmEyvNLFbwky6h2u_Zcvpr3m-VHNi-5Mxwh0_2NurXXibqTMkb0-0M5-2ixJU3_LH4&__tn__=*NK-R)
