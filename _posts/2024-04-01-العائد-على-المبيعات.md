---
layout: post
title: "العائد على المبيعات"
date:   2024-04-10T00:00:01+03:00
author: "mahmoud"
category: "الشراكة"
tag: "الشراكة"
---


من حوالي أسبوع كتبت بوست لتوضيح معنى العائد على
الاستثمار

وخلطت بين العائد على الاستثمار والعائد على
المبيعات

فنبّهني لذلك أستاذي الدكتور / حسين بكريّ

فحذفت البوست للرجوع والبحث عن معاني المصطلحات بشكل
أفضل




ملحوظة /

أنا مهندس - وكلامي عن الأمور الماليّة والمحاسبيّة هو من
باب الاجتهاد

لكن إن شاء الله قريبا أجتهد في دراسة الأمور الماليّة بشكل
أكاديميّ




نرجع للموضوع

البوست ده في الحقيقة كان تمهيد لبوست بعده هيناقش مغالطة
كبيرة ومظلمة فجّة قد يتعرّض لها الناس اللي بتشغّل فلوسها مع الغير

والمظلمة دي سببها هو ( الخلط بين العائد على الاستثمار
والعائد على المبيعات )




مثال

أنا عندي شركة راس مالها مثلا 500 ألف جنيه

وشغّال وباشتري وببيع وبكسب

السنة اللي فاتت حقّقت ربح 100 ألف جنيه

يبقى العائد على الاستثمار عندي كام ؟

يبقى 20 %




وأنا هافترض إنّ أنا راجل ماشي على الصراط المستقيم في
الحسابات

يعني راس المال ال 500 ألف همّا 500 ألف فعلا

والأرباح 100 ألف فعلا - مش لاعب في الأرباح عشان الضرايب
يعني




يبقى زيّ ما قلنا العائد على الاستثمار عندي كام ؟

20 %




جالي واحد بداية السنة الجديدة - وقال لي أنا عاوز أموّلك
بمليون جنيه

ونشتغل على شرع الله سبحانه وتعالى - يعني مع بعض على
المكسب والخسارة




قلت له وهو كذلك - أنا راس مالي 500 ألف - وأصولي ومجهودي
هاحسبهم ب 500 ألف

يبقى أنا داخل بمليون وانتا بمليون

يبقى ليك نصف صافي الربح - وأنا ليّا نصف صافي الربح




ومن حسابات السنة اللي فاتت - فالشركة بتحقّق في المتوسّط
صافي ربح 20 % على راس المال

يبقى آخر السنة ليك أصل مالك - وربح 10 % من أصل
مالك

وطبعا آخر السنة هنحسب الربح الحقيقيّ ويبقى ليك
النصف

يعني لو الربح بقى 22 % - يبقى ليك 11 %

لو بقى 18 % يبقى ليك 9 %

تمام كده - تمام

موافقون - موافقون




لحدّ كده حلو ؟!

حلو

جينا آخر السنة قلت للمموّل الحمد لله الأمور مشيت طيّبة -
وحقّقنا ال 20 % اللي كنّا متوقّعينها

حضرتك اتفضّل أصل مالك المليون جنيه

واتفضّل 100 ألف جنيه اللي همّا 10 % من المليون جنيه




وهنا تحصل الكارثة !!!!!

الكارثة اللي أساسها هو ( الخلط بين العائد على الاستثمار
والعائد على المبيعات )




حضرتك خدت المليون جنيه بتاعي حطّيته على ال 500 ألف بتوعك
ومجهودك

وكنت كلّ شهر تشتري خام بمليون جنيه - تصرف عليه تشغيل 500
ألف وتبيعه ب مليون و 600 ألف

فتطلّع هامش ربح 100 ألف جنيه




تعمل الحركة دي الشهر الجاي وتطلّع 100 ألف تانيين تحطّهم
على جنب

وكذلك الشهر الثالث




فحضرتك على مدار السنة عملت هامش ربح 100 ألف جنيه \* 12
دورة

يعني مليون و 200 ألف

فيبقى حضرتك ليك 600 ألف من صافي الربح - وانا ليّا 600
ألف - مش 100 ألف !!!




شفت المغالطة جايّة منين ؟!!!!!!!!!




عشان كده أنا في البوست اللي فات كنت قارص وضاغط على توضيح
مفهوم ( العائد على المبيعات )

اللي غلطت وقلته العائد على الاستثمار وبناءا عليه حذفت
البوست

لكن الفكرة هيّا اللي بوضّحها لحضرتك دي




المغالطة هتيجي من إنّ الشريك العامل هيحسب الربح بحسابات
العائد على الاستثمار على السنة الماضية




عشان كده بردو بقول إنّ مفهوم العائد على الاستثمار لازم
ننساه بعد فترة من عمر الشركة

لإنّه بيكون رقم خزعبليّ - أو رقم لا محلّ له من
الإعراب




وشبّهته بتقديرك في الكلّيّة اللي حضرتك متخرّج منها من 10
سنين

أنا ما يهمّنيش دلوقتي انتا كنت متخرّج من الكلّيّة من 10 سنين
بتقدير إيه

أنا يهمّني انتا بتعمل إيه دلوقتي




كذلك

أنا كمموّل ما يهمّنيش إنتا كنت محقّق عائد على الاستثمار كام
السنة اللي فاتت

أنا يهمّني إنتا السنة دي عملت مبيعات كام في الواقع -
الرقم الحقيقيّ كام - ما تضلّلنيش بالنسب




الناس بتقول ( الأرقام ما بتكدبش ) - لكن الحقيقة الأرقام
في إيد العالم بيها لو كان ضلاليّ هتكدب جدّا

عشان كده بقول إنّ النسب مهمّة في بداية المشروع - لكن بعد
استقرار المشروع فالمهمّ هو الحجم - القيمة - وليس النسبة

.

ملحوظة

أنا قلت إن ممكن الناس تغالط بالأرقام

ودا حصل في البوست فعلا

لإن راس مال الشركة بعد دخول الممول بقى ٢ مليون
جنيه

فحتى لو هنحسب له ١٠ ٪ من راس المال

هيبقى ٢٠٠ ألف . مش ١٠٠
