---
layout: post
title: "البريستيج.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWB7Kew3Ryf0qtUse2LIsHZKLvXt9nI_IsMeojmDn6SMunrRMMg9dJ2DsP6ioFN5LLyFiAE_faZT9cwibwBNt7whpaPZhTV-ALwN12cw39roi4S0ToqOKb78WaMy8gr99CDjqEf5rFKEBoM0v1QX1-Hb084lk4tfVwW5txQlW0SDnmf7fK2HuY5k1wrtPrfoVKf7gVVCZSG9TRfbyWy7puG&__tn__=*NK-R)

\-

إيميل شركتك لو على موقع إيميلات عادي - زيّ جيميل وياهو
وكده - إعتبر إنّك خسرت 90 % من بريستيج شركتك

بينما لو على موقع شركتك - إعتبر إنّك كسبت 50 % من ثقة
العميل إنّ ده كيان

\-

مع إنّ عمل موقع لشركتك - وعمل إيميل @ الموقع ده - مش
مكلّف

وطبعا الإيميل العامّ بيكون info @
شركتك دوت كوم

بلاش دوت كو - دوت إنفو

ويا ريت يكون باديء ب https

بلاش تكون عامل موقع على مواقع زيّ ييلو بيدجز مثلا - بتبان
إنّك مسترخص

\-

بقول لك ده وأنا قاعد افلتر شركات كتير عشان اختار
أفضلهم - فببساطة اللي إيميله على جيميل أو ياهو بامسحه من القايمة
!!

\-

اللي على هوتميل ده باعتبره قديم وقفل أصلا

لمّا بشوف كلمة هوتميل دي بافتكر ريحة السايبرات اللي كنّا
بندخلها سنة 2004 أوّل ما النتّ وصل المنصورة

\-

بمناسبة المنصورة بقى

\-

النصيحة التانية /

\-

إليك اللوكيشنات اللي لو شركتك فيها هتاخد موثوقيّة عند
العملاء

\-

مدينة نصر ( أسوء مكان تتحرّك وتركن فيه - بسّ كلّه
شركات )

مصر الجديدة ( ولو كتبت هيليوبوليس هنعتبرك ابن ناس
)

المعادي

عمارات العبور

\-

تعلى شويّة تروح القاهرة الجديدة

أعلى شويّة يبقى التجمّع الخامس من جوّا القاهرة
الجديدة

أعلى شويّتين يبقى شارع التسعين من التجمّع الخامس

\-

أعلى يبقى الشيخ زايد

أعلى من الشيخ زايد يبقى القرية الذكيّة

\-

إسكندريّة يبقى سموحة

الجيزة يبقى المهندسين - ومقبول الدقّيّ

\-

أنا شخصيّا مكتبي حاليا في المنصورة - لكن دي مش مشكلة -
لإنّ الناس بتكلّمني بناءا على المعرفة الشخصيّة - ومعظم مقابلاتي بتكون على
زوم - أو استشارة في شركة العميل

\-

لكن لو أنا شركة مش قائمة على معرفة صاحبها - فكلمة
المنصورة تقلّل جدّا منّي

عشان كده الشركة القادمة إن شاء الله هاعملها في القاهرة
الجديدة - لإنّها مش هتكون معتمدة على إسمي الشخصيّ

\-

صاحب مصنع مرّة قال لي كنت بكلّم شركة عشان تعمل لي سيستم
جودة

سألتهم مكتبكم فين - قالوا طنطا - قفلت منهم

\-

اللي بعدهم قالوا مكتبنا في القاهرة الجديدة - ولينا فرع
في سموحة - قلت دول تمام

\-

مع إنّه لا كان شاف دول ولا دول !!

\-

وده يؤكّد قيمة الـ P السابعة في
المزيج التسويقييّ للخدمات اللي اسمها Physical Evidence

يعني الوجود المادّي

\-

العميل في الخدمات بينظر للشكل العامّ بتاع الشركة لتقييمها
قبل شراء الخدمة منها - لإنّه ما عندوش منتج ملموس يقيّمه قبل الشراء

\-

زيّ ما تروح عيادة مثلا - عافاك الله سبحانه وتعالى - بتبصّ
جدّا على نضافة العيادة

بتروح مكتب محامي - بتبصّ على وجود أطنان من ملفّات القضايا
في المكتب

بتروح مطعم - بتبصّ على الزحمة اللي عليه

\-

إنتا بتحاول ( تتونّس ) بأيّ حاجة تقيّم بيها الموضوع قبل ما
تتورّط

\-

دي نظرة طالب الخدمة

ففي المقابل مقدّم الخدمة لازم يركّز على نقطة الوجود المادّي
دي

\-

عشان كده ممكن تلاقي نجّار قرّب يسلّم غرفة من ورشته مثلا-
فيبدأ يتلكّع في إنهائها لحدّ ما تجيله غرفة تانية يشتغل فيها

لإنّ لو الغرفة دي خرجت والورشة بقت فاضية - الزبون اللي
هييجي بعد كده هيقلق !!

\-

يبقى النصيحة إنّك تهتمّ بكونتاكتس الشركة بتاعتك

الإيميل

العنوان

\-

يكون فيه تليفون أرضيّ

ويا سلام لو فيه فاكس

\-

كلّ دي عناصر تقييم العميل بيبصّ عليها قبل ما يتعامل
معاك

\-

[<u>\#ما_تظلمش_نفسك</u>](https://www.facebook.com/hashtag/%D9%85%D8%A7_%D8%AA%D8%B8%D9%84%D9%85%D8%B4_%D9%86%D9%81%D8%B3%D9%83?__eep__=6&__cft__%5b0%5d=AZWB7Kew3Ryf0qtUse2LIsHZKLvXt9nI_IsMeojmDn6SMunrRMMg9dJ2DsP6ioFN5LLyFiAE_faZT9cwibwBNt7whpaPZhTV-ALwN12cw39roi4S0ToqOKb78WaMy8gr99CDjqEf5rFKEBoM0v1QX1-Hb084lk4tfVwW5txQlW0SDnmf7fK2HuY5k1wrtPrfoVKf7gVVCZSG9TRfbyWy7puG&__tn__=*NK-R)
