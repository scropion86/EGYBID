---
layout: post
title: "نظريّة الفخفخينا.md"
date:   2024-07-21T00:00:01+03:00
author: "Mahmoud"
category: "0 - مفاهيم حياتيّة"
---
معظم مشاكل الناس تنتج من نظريّة الفخفخينا

اللي هيّا إننا عدم اللا مؤاخذة هناخد الحلو من هنا

نقوم بقى إيه - ظاطّينه ع الحلو من هنا

ونعمل السليمة - نعمل السليمة بقى

نطلّع حاجة كده أوستيك - شغل فنادق

\-

الحياة بسيطة خالص

كلّ حاجة ليها ميزة وعيب

لكن الإنسان لازم يستزلم زذاؤه

فبتقلب عليه بغباء

\-

الحياة بسيطة

كلّ حاجة ليها ميزة وعيب

حضرتك اقبل الحاجة بميزتها وعيبها

\-

ما تفكّرش تاخد الحلو بسّ

وتسيب الوحش من حاجة

لا ومش كده بسّ

ده إنتا في نفس ذات الوقت

بتفكّر تروح لحاجة تانية

تاخد منها الحلو بسّ بردو

\-

وتعالى ناخد أمثلة

وإن كانت الأمثلة في هذا السياق

لا تعدّ ولا تحصى

لكن هنكتفي منهم بخمسة فقط

\-

1

حضرتك بتبحث عن شريكة حياة

لقيت الستّ المحترمة الملتزمة ببيتها

ومهتمّة بأولادها

بأكلهم ولبسهم وصحّتهم

\-

ومهتمّة بيك

بتروّح تلاقي البيت نضيف وهادي

والولاد نايمين

وغدا سخن

احمد ربّنا يا أخي

\-

ليه عاوزها بعد كده تكون فرسة في نفسها

مش هيحصل

هيّا عشان تقوم بالدور اللي شرحتهولك سابقا

ده له ضريبة

\-

تقبّل الضريبة دي

وحبّها على وضعها ده

وبوس إيدك وشّ وضهر وبوس إيدها هيّا كمان

\-

وانتظر لآخر البوست فيه فقرة مهمّة

ما ينفعش تقرأ البوست من غير ما تقرأها

\-

على الجانب الآخر

حضرتك لو اخترت واحدة من الأساس

على أساس إنّها فرسة في نفسها

فما تجيش بعد الجواز

تطلب منها الخلفة والبيت الهادي

وبخور في الشقّة وطاجن كوارع

هيّا دي مش بتاعة ده

\-

حضرتك اخترتها كاشفة شعرها

وبتلبس بناطيل جينز

ما تجيش بعد الجواز تطالبها بالعفّة

ما تحيّرناش معاك الله يهديك

\-

2

إنتي بقى يا مقصوفة الرقبة

تعالي لي هنا

إنتي لقيتي الراجل اللي بمعنى كلمة راجل

يعني المتحمّل للمسؤوليّة

اللي بينزل يتحمّل رزالة خلق الله كلّهم

عشان يوفّر ليكي ولولادك العيشة الكريمة

\-

ليه عاوزاه بعد ده كلّه

يروح الجيمّ وييجي من الجيمّ

ليه الفرهدة دي

هوّا ما فيش رحمة

\-

هوّا لو عرف طريق السرير بعد اليوم ده

وبعد الأكلة المحترمة اللي عملتيها له ع العشا

يبقى يشكر

\-

ده ممكن ينام ع الكنبة بهدومه

فالرحمة حلوة

\-

3

حضرتك اخترت تشتغل عمل حرّ

وشايف إنّ ده الطريق الوحيد لتكوين الثروة

ليه بتفكّر في الاستقرار والاطمئنان

\-

مش هتشوفهم خلاص يا حبيبي

بحّ

\-

إنتا هتبقى عامل زيّ اللي راكب أتوبيس

واكتشفت فجأة إنّ ما فيش فرامل

بينما السوّاق أعمى

\-

إيه ؟!

هيّا المشكلة في الفرامل ولّا السوّاق ؟

الاتنين حضرتك

بسّ أنا عاوزك تكون هادي خالص

هادي إزّاي ؟!!!

\-

4

حضرتك راجل عاقل وعارف قدر نفسك

وعارف إنّ تركيبتك النفسيّة أنسب ليها الوظيفة

ليه شاغل نفسك بالعربيّة المرسيدس

وفيلّا الشويفات

\-

ارضى بنصيبك على بعضه

ما تحلمش حلم يأذيك نفسيّا

\-

طالما شغلك مش هيحقّق لك ده

يبقى بلاش تفكّر فيه

\-

بلاش تدخل ع اليوتيوب

تشوف ريفيوهات لعربيّات مرسيدس

بتتعب نفسك ليه ؟!

ارحم نفسك

\-

من العجيب إنّ نفسك ما تكونش رحيمة بنفسك

\-

5

( وده سبب كتابة البوست )

فيه شركات أشخاص

حضرتك لو شريك فيها

بيكون الشريك المتضامن اللي بيدير الشركة

متحمّل لمسؤوليّة شخصيّة

\-

لكن حضرتك لو شريك موصي

يعني مش بتدير الشركة

بتكون متحمّل لمسؤوليّة في رأس مالك

تصل لضياعه كلّه في أسوء الظروف

\-

لكن مش اكتر من رأس مالك

بينما الشريك المتضامن

ممكن يخسر أكتر من رأس ماله في الشركة

لأنّه مسؤول عن الشركة مسؤوليّة شخصيّة

\-

وفيه شركات أموال

حضرتك لو مساهم فيها

بتكون ضامن حقّك بشكل قانونيّ أفضل

\-

بينما مدير الشركة

مش متحمّل مسؤوليّة شخصيّة فيها

\-

فحضرتك لو اخترت

إنّ الشكل القانونيّ للشركة

يكون شركة مساهمة

استبعادا لفكرة الثقة في المدير

وضمانا لحقوقك الماليّة بشكل أفضل

\-

فليه لو حصل مشكلة في الشركة

عاوز تحمّل مديرها مسؤوليّة شخصيّة ؟!

\-

كلّ خيار وكلّ بديل له ميزة وعيب

ادرس الأمور جيّدا

واختار البديل الأكثر مزايا والأقلّ عيوبا

\-

لكن مش هيحصل إنّك تاخد الحلو من البديل ده

مع الحلو من البديل ده

هيّا مش فخفخينا

\-

حتّى الفخفخينا

إنتا بتاخدها بمميزاتها وعيوبها

\-

ودي فيها عيوب دي ؟!

دي فخفخينا

\-

طبعا يا فندم فيها عيوب

عيبها هوّا سعرها

فحضرتك لو هتختار الفخفخينا

لازم تدفع سعرها

\-

وهوّا ينفع ناخدها من غير سعرها ؟

طبعا ينفع - لو هتسرقها

\-

فكرة إنّك تاخد الحلو فقط هيّا فكرة إجراميّة

\-

هيّا فكرة اللي عاوز يسرق الفخفخينا

\-

أو عاوز يمشي مع واحدة في الحرام

عاوز ياخد منها المتعة الجنسيّة

ويتهرّب من مسؤوليّاته تجاهها

\-

عشان كده الراجل اللي بيقرّر يتجوّز على زوجته

هو راجل محترم جدّا

لأنّه قدّامه بديل سهل يتيح له ياخد المتعة الجنسيّة
فقط

دون الالتزام بأيّ مسؤوليّات

أو تكون المسؤوليّات هي أجرة زهيدة لمتعة عابرة

وبعدها كلّ واحد يروح لحالة

\-

ورغم ذلك بيختار إنّه ياخد بديل كامل بمميّزاته
وعيوبه

ألا وهو الزوجة الثانية بدلا من العشيقة

\-

النصّاب هو نموذج أو تحوّر لأحد أشكال

فكرة الحلو من هنا على الحلو من هنا

\-

النصّاب شبيه باللي اختار طريق العمل الحرّ

يعني هوّا رجل أعمال بردو

\-

لكن الفرق

إنّ اللي اختار بديل العمل الحرّ بشكل محترم

تقبّل التعب اللي فيه عشان يكوّن الثروة

\-

لكن النصّاب

قرّر يحقّق الثروة والراحة في وقت واحد

\-

الأبّ العاق لأولاده

هو نموذج لفكرة الحلو من هنا على الحلو من هنا

خد الحلو من زهرة الأولاد والنظر لوجوههم الناضرة

وخد الحلو من راحة البال ويتحرقوا العيال

لا اهتم بتربيتهم أخلاقيّا ولا بالإنفاق عليهم ماليّا

\-

حتّى الشخص اللي بيكسر عليك وهوّا سايق

ده تحوّر لفكرة الفخفخينا

\-

بردو ده شخص بياخد الحلو من هنا

على الحلو من هنا

بياخد الحلو من ناحية الطناش

بيسوق ولا شاغل باله هوّا في أيّ حارة

\-

السوّاق المحترم طول ما هو سايق

بيكون ماشي في زجزاج

\-

لو هياخد يو تيرن كمان 500 متر

بياخد الحارة الشمال من دلوقتي

\-

لو هيطلع من الطريق كمان 500 متر

بيمسك الحارة اليمين من دلوقتي

\-

لو معدّى على قرية كمان 500 متر

بيمسك شمال من دلوقتي

\-

لو معدّي على يو تيرن مش هياخده كمان 500 متر

بيمسك يمين من دلوقتي

\-

فإنتا تبقى شايفه ماشي في زجزاج

بينما عمليّا هوّا بيريّح الناس اللي حواليه

وبيأمّنهم

\-

فيه حدّ بقى قرّر يريّح نفسه من الغلبة دي

بسّ افتكر إنّه عاوز ياخد يوتيرن دلوقتي

\-

فيقوم كاسر عليك من اليمين عادي

ده تحوّر لفكرة الحلو من هنا على الحلو من هنا

\-

الفكرة دي ممكن تندرج تحت باب الطمع

تمشي طمع عادي

\-

ولو زادت بتتحوّل من الطمع للإجرام

\-

أخيرا

قلت لك انتظر لآخر البوست

عشان فيه معلومة مهمّة عاوز أقولها لك

\-

المعلومة دي هي

بلاش تقفل على نفسك

فكرة الحلو من هنا على الحلو من هنا

بشكل مطلق

\-

يعني إيه ؟

يعني أقصد أقول لك

إنّ الفكرة دي مش مستحيلة في المطلق

لو تعرف تحقّقها بشكل صحيح ما فيش مشكلة

\-

ما فيش مشكلة إنّك تكون شغّال وتعبان

وطالع عينك طول النهار في الشغل

وبعد ما ترجع البيت وتتعشّى وتنام لك ساعتين

تنزل الجيمّ

\-

زوجتك من حقّها عليك بردو

إنّها تشوفك في شكل كويّس

\-

وإنتي يا مقصوفة الرقبة

لو تعرفي بردو بعد ما تعملي طاجن الكوارع

تهتمّي بنفسك وجسمك

ما فيش مانع

الغلبان ده بردو من حقّه يتدلّع شويّه

\-

وإنتا ياللي شغّال في عمل حرّ

لو تعرف تأمّن لنفسك مصدر دخل ثابت

ما فيش مانع

\-

بردو إنتا مش عايش في الحياة بطولك

فيه بيت وأولاد مسؤولين منّك

وما ينفعش البيت يحتاج فلوس

فتقول لزوجتك أنا شغّال عمل حرّ

وما فيش فلوس جايّة دلوقتي

\-

وإنتا ياللي شغّال في وظيفة

لو تعرف تشوف لك أيّ سبّوبة جانبيّة

تجيب دخل إضافيّ

يبقى يا ريت

الحياة دلوقتي صعب تعيش فيها كويّس

اعتمادا على الوظيفة فقط

\-

وفتّكم بعافية
