---
layout: post
title: "الفرص ليست للمبتدئين.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
[<u>\#إحذر</u>](https://www.facebook.com/hashtag/%D8%A5%D8%AD%D8%B0%D8%B1?__eep__=6&__cft__%5b0%5d=AZW2UIfkLtEEw5igCcWveqwk0TxjLWS8dMYRcUztM0EVOj-v9SKD_y0gopsNZfoZqJGpwdWcBUzJG7j8xH0ACAjFLJK9a9gxD-SD9cYym05GmNRWgp2MKld0hA9oHN7KmNa6CYfKskD5QGO-w67o7HwBBBBvBCI3H46GtkVYah40mXsmMqImfTdsVyKYrR2TQMvEaG7Wa1CcDUi6i5fAPn-g&__tn__=*NK-R)
!

[<u>\#الفرص_ليست_للمبتدئين</u>](https://www.facebook.com/hashtag/%D8%A7%D9%84%D9%81%D8%B1%D8%B5_%D9%84%D9%8A%D8%B3%D8%AA_%D9%84%D9%84%D9%85%D8%A8%D8%AA%D8%AF%D8%A6%D9%8A%D9%86?__eep__=6&__cft__%5b0%5d=AZW2UIfkLtEEw5igCcWveqwk0TxjLWS8dMYRcUztM0EVOj-v9SKD_y0gopsNZfoZqJGpwdWcBUzJG7j8xH0ACAjFLJK9a9gxD-SD9cYym05GmNRWgp2MKld0hA9oHN7KmNa6CYfKskD5QGO-w67o7HwBBBBvBCI3H46GtkVYah40mXsmMqImfTdsVyKYrR2TQMvEaG7Wa1CcDUi6i5fAPn-g&__tn__=*NK-R)
!!

\-

شغّال مع أحد العملاء على دراسة لاستيراد منتج معيّن

واتعرض علينا خصم مفاجيء من إحدى الشركات - ومتاح لفترة
قصيرة - يا تلحقه يا ما تلحقوش

\-

وهنا تبان نصيحة مهمّة جدّا

ألا وهي ((( الفرص ليست للمبتدئين )))

\-

لو انتا مبتديء - فامشي على الطريق المعتاد - لو ظهرت
قدّامك غرزة في الطريق - ما تاخدهاش

\-

بسّ المحترفين جنبي واخدين الطريق سبعات في تمانيات

ولو - دول محترفين - لكن احنا مبتدئين - إحنا نمشي على
الصراط المستقيم لحدّ ما نتودّك - بعد كده نبقى نشوف الفرص

\-

وما تندمش على الفرص

شرحت قبل كده في مقال طويل خرافة إنّ ( الفرص بتيجي مرّة
واحدة )

دي خرافة - الفرص موجودة كلّ يوم وكل ساعة وكلّ دقيقة

\-

ومعنى إنّ الفرصة جات لك - فده معناه إيه ؟!

معناه إنّها بتيجي

\-

مش عارف إزّاي دي مش معلومة بديهيّة عند الناس

يعني معنى إنّها جات لك تبقى إيه ؟ تبقى بتيجي حضرتك -
بسيطة اهي

\-

لأ طبعا - الناس بتفهم معنى إنّ الفرصة جات إنّها مش هتيجي
تاني

ليه ؟! هيّا عرض

دا حتّى العروض بتتكرّر طول الوقت

\-

الفرصة لو انتا متخيّل إنّها مجرّد فرصة - ففيه جزء غامض
فيها - ألا وهو - إنّها بتحتاج مهارة للتعامل معاها

إنتا كمبتديء - ما عندكش هذه المهارة

ليه ؟! عشان مبتدأ

إيه البديهيّات دي !!

\-

يعني

كمثال

مورّد ألومينيوم كان جايب 10 طنّ ألومينيوم لشركة كبيرة -
سعر الطنّ 100 ألف جنيه مثلا

الشحنة اترفضت من المصنع الكبير

\-

وانتا عندك مصنع حقن ألومينيوم صغيّر

فالمورّد كلّمك وقال لك عندي شحنة ألومينيوم 10 طنّ ببيعها ب
90 ألف جنيه

وقدّامك يوم تفكّر - يا حدّ تاني هياخد الشحنة

\-

في الحالة دي - لو انتا مبتديء - أنصحك ما تاخدش
الشحنة

\-

ليه ؟!

لإنّ الشحنة اترفضت من المصنع الكبير عشان فيها عيب - فيها
نسبة عنصر معيّن زايدة مثلا

فانتا كمصنع صغيّر - لو خدت الشحنة دي باعتبارها فرصة -
فقلت لك فيه جزء غامض من الفرصة مش هتعرف تتعامل معاه

ألا وهو - في حالتنا دي - إنتا مش هتعرف تتخلّص من العنصر
الزايد ده في الشحنة

\-

لكن

لو مصنع كبير - فممكن ياخد الشحنة بالسعر الحلو ده -
وهوّا - باعتباره مصنع كبير وعنده خبرة - يقدر يتعامل مع الألومينيوم ده
ويعالجه ويتخلّص من العنصر الزايد ده

\-

البي إمّ اللي خدت الغرزة قدّامك - تقدر تاخد الغرزة دي -
موتورها يسمح لها - وفراملها تسمح لها

لكن انتا بالنيسان الصني دي هنجيبك من الترعة - دا لو ما
لبّستش العربيّتين التانيين في الرصيف

\-

يعني إيه

يعني الغني يزداد غنى والفقير يزداد فقر ؟!

يا ابن اللعيبة - قرأتها فين في كتب الاقتصاد دي

\-

هيّا دي في كتب الاقتصاد كمان ؟!

طبعا

\-

الفرص من نصيب الكبار دائما

طيّب والصغار - يموتوا يعني ؟!

\-

هيموتوا لو حشروا نفسهم وسط الكبار

أمّال يعملوا إيه ؟

\-

يكبروا ببطيء - وبالتدريج - لحدّ ما تبقى عندهم القدرة
ياخدوا الفرص

لكن - قبل ده - يمشوا بالتدريج

\-

الموضوع يشبه إنّك تكون في وسط البحر - وهتغرق - وانتا
بتعرف تعوم ببطيء

لو فضلت تعوم ببطيء - هتوصل للشطّ

لكن !! لو حرقت طاقتك في التطبيش عشان توصل للشطّ بسرعة -
هتغرق

\-

قال رسول الله صلّى الله عليه وسلّم

إنّ المنبتّ لا أرضا قطع ولا ظهرا أبقى

\-

يعني واحد في الصحرا ماسك الحصان بتاعه ضرب ضرب عشان يوصل
بسرعة

فالحصان مات

فلا هوّا وصل

ولا حافظ على الحصان

\-

من بين كلّ الصفات اللي درستها في الصفات الشخصيّة لرجال
الاعمال الناجحين - لم أجد صفة تستحقّ أن توضع رقم 1 في القائمة إلّا صفة (
طولة البال )

الصبر

وعدم التطلّع لما في أيدي الآخرين

\-

قال تعالى

ولا تمدن عينيك إلى ما متعنا به أزواجا منهم

\-

بصّ في ورقتك - وركّز في طريقك - ولا تنشغل بالفرص اللي
بيجنيها الناس اللي في الطرق الموازية لطريقك

لمّا ييجي وقتها - إبقى اغتنمها

\-

المشروع في بداياته بيكون غاية - وليس وسيلة

\-

لأ لحظة - اشرح لنا دي

\-

حاضر

\-

المشروع في بدايته بيكون هدف صاحب المشروع فيه هوّا إنّه
أصلا يستمرّ - المشروع نفسه يستمرّ

وده معنى إنّ المشروع في بدايته بيكون غاية

\-

بعد فترة - بيكون المشروع خلاص استمر واستقرّ - فتبتدي تفكّر
إزّاي تخلّي المشروع وسيلة لغاية - وهي الربح والثروة

\-

فلو فكّرت في المشروع نفسه في البداية كوسيلة للثروة -
هتخسر

\-

تخيّل عندك شجرة برتقال مثلا

في بداية زراعتها - بيكون غرضك مش إنّها تطرح لك برتقال -
ولكن - بيكون غرضك هوّا إنّك تحافظ عليها أصلا بحيث تكبر

\-

لمّا الشجرة تكبر - بتبتدي تفكّر في جدول الريّ والتسميد بقى
عشان توصل لموسم حصاد البرتقال

\-

فالمشروع في بدايته - فكّر فقط في استقراره - ما تتلهوجش
وتروح تجري عشان تجيب منّه ثروة مفاجئة

هتبقى عامل زيّ اللي في نصّ مرحلة شجرة البرتقال - جات له
فرصة يبيع خشب مثلا - قام قاطع الشجرة وبايعها على إنّها خشب !!

\-

وللأسف السينما بروزت عند الناس فكرة ( الطفرات ) في
البيزنس

إنّ فلان كان ماشي كده - فظهرت له فرصة - فبقى
مليونير

نفسي اشوف نموذج زيّ ده في الحقيقة

ما حدّش وصل كده

\-

أيّ مشروع بياخد وقته - وبيعدّي على فترات الغاية والوسيلة
دي

\-

طيّب والفترات دي كام ؟

\-

المشروع له فترتين

أوّل سنتين - بيكون غرضك هو إنّ المشروع فقط ينجو ولا
يموت

بتبقى على ال survival mode

\-

يعني - لو مشروعك عدّى سنتين - فبنسبة كبيرة مش هتقفل إن
شاء الله

\-

عشان كده بننصح في الفترة دي تكون شغّال في مكان صغيّر - ما
تعيّنش موظّفين - ولو احتجت موظّفين استعين بناس فريلانس

لسّه سامع امبارح مقابلة لنجيب ساويرس - بيقول فيها إنّه قعد
فترة في بداية حياته واخد غرفة في مكتب عمّه عاملها مكتب ليه عشان ما
يصرفش

\-

الفترة التانية هي 5 سنين - لو مشروعك كمّل 5 سنين - بنسبة
كبيرة خلاص هتبتدي تحقّق أرباح كبيرة إن شاء الله

\-

عشان كده بحذّر أيّ صاحب مصنع إنّه يفكّر في امتلاك مصنع خاصّ
قبل 5 سنين

\-

ابتدي ال 5 سنين اللي في الأوّل في مصنع إيجار

بسّ دي مخاطرة

ما هي دي مرحلة المخاطرة

\-

لمّا تبقى تخاطر - وتستحمل الضغط في الخمس سنين اللي في
الأوّل - وتعيش التوتّر ده - لحدّ ما توصل لبرّ الأمان - إبقى فكّر في الراحة
بقى

لكن عاوز ترتاح في مرحلة التعب !!

\-

عاوز تفكّر في تأمين فلوسك في مباني وانتا لسّه باديء
؟!

لأ طبعا - لمّا المشروع يستقرّ ويبتدي يجيب أرباح - وقتها
فكّر هتخزّن الأرباح دي في صورة أصول بقى - هتبني مصنع - ولّا هتتوسّع ولّا
هتعمل إيه

لكن بتفكّر في تخزين الأرباح وانتا أساسا مشروعك لسّه لم
يستقرّ ؟!

أمّال هتخاطر امتى ؟!

\-

طيّب وفي مرحلة السنتين والخمس سنين دول - هكون ما باكسبش
يعني ؟!

لأ طبعا - هتكون بتكسب - -بسّ يا دوب مكاسب تعيّشك

لا هتجيب لك عربيّة ولا فيلّا ولا مصنع ملك ولا الخيال
ده

\-

بعد ال 5 سنين بقى ابتدي فكّر في الأرباح الكبيرة

\-

[<u>\#نصيحة_من_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZW2UIfkLtEEw5igCcWveqwk0TxjLWS8dMYRcUztM0EVOj-v9SKD_y0gopsNZfoZqJGpwdWcBUzJG7j8xH0ACAjFLJK9a9gxD-SD9cYym05GmNRWgp2MKld0hA9oHN7KmNa6CYfKskD5QGO-w67o7HwBBBBvBCI3H46GtkVYah40mXsmMqImfTdsVyKYrR2TQMvEaG7Wa1CcDUi6i5fAPn-g&__tn__=*NK-R)
