---
layout: post
title: "عقل الرجل والمرأة في السؤال"
date:   2024-04-10T00:00:01+03:00
author: "mahmoud"
category: "مرزوقيات"
category: "الأسرة"
---


بالنظر لهذه المناقشة

سيبك خالص من محتواها كبيزنس

لكن خلّيني آخدها كمثال

لسبب المشاكل في النقاش بين الزوج وزوجته




أثناء الخلاف بين الزوج وزوجته

هتلاقي الزوج بيتكلّم في نقطة يتفرّع عنها فرعين فقط

Yes / No questions

هتلاقي دايما الستّ بتجاوب علي سؤال تاني

وغالبا ما بتكونش إجابتها عن السؤال التاني ب

Yes

ولا

No




عقل الراجل متصمّم علي الأمور المنطقيّة

عقل الستّ متصمّم علي الأمور العاطفيّة

فالراجل طول الوقت بيقسم المشكلة لطريق من اتنين

إحنا عند مفرق طرق دلوقتي

ندخل الطريق ده ولا الطريق ده




الستّ هتكلّمه عن الجناين والميادين والشجر والعصافير

يا ستّ البنات

يا شقّ القمر

يا بدر البدور

نروح يمين ولّا شمال

هتلاقيها بتكلّمه عن العجائز في أوروبّا حول نار
المدفئة




المشكلة الأكبر

إنّ الراجل ما بياخدش باله من هذا المسار للنقاش

لكنّه من جوّا عقله الباطن بيبتدي يختزن الغضب

فجأة تلاقيه انفجر ومش عارف بيقول إيه




النصيحة هنا هي للراجل

لمّا تسأل سؤال بتاع آه او لأ

وتلاقي زوجتك بتجاوبك علي سؤال بدايته

( لماذا ومتي وأين ومن )

ارجع بيها لنقطة السؤال




قول لها أنا عاوز إجابة بسيطة

آه ولا لأ

هتلاقيها رايحة بيك علي إجابة سؤال تاريخي

جغرافي جيولوجيّ

ارجع بيها لنفس السؤال

يمين ولّا شمال




المهمّ ما تروحش وراها في النقاش

عن السؤال الميتافيزيقيّ اللي هيّا فتحته

وإلا هينتهي بيكم النقاش علي حافّة البركان




وهاعطيكم 3 أمثلة للنقاشات بين الزوج وزوجته




محتاجة فلوس ؟

أخيرا افتكرت

محتاجة فلوس ؟

أمّال يعني مش محتاجة

محتاجة كام ؟

عاوزة أجيب حاجات للتلّاجة وروشتّة جلفدنارزان

محتاجة كام ؟

أنا عارفه !

يعني 200 جنيه كويّس ؟

كويّس إزّاي - ودول يجيبوا حاجة النهارده

أمّال محتاجة كام ؟

هوّا إنتا كده دايما رامي كلّ حاجة عليّا

500 جنيه كويّس ؟

قلت لك مش عارفة

طيّب خدي ال 500 جنيه دول ولو ما كفّوش عرّفيني

ما ممكن ما يكفّوش

ابقي عرّفيني




مثال آخر

تيجي نتعشّي برّا ؟

مش عارفة

مش عارفة إيه

نتعشّي برّه ولّا نتعشّي في البيت ؟

نتعشّي برّا

نتعشّي فين ؟

أيّ حتّة

مطعم كوتوموتو مناسب ؟

هوّا ما فيش غير مطعم كوتوموتو

كويّس ولا وحش ؟

هوّا حلو بسّ عاوزين نغيّر

نغيّر نروح فين ؟

مش عارفة

مطعم السحّ الدحّ امبو كويّس

هوّا ما فيش غير مطعم السحّ الدحّ إمبو

اعملي عشا هنتعشّي في البيت

لا مطعم السحّ الدحّ امبو حلو

وكوتوموتو حلو بردو

يا ستّي مين فيهم عاوزاه أكتر ؟

مش عارفه

طب هنروح مطعم كوتوموتو

إنتا ما بتاخدش برأيي أبدا

عاوزة تروحي مطعم السحّ الدحّ أمبو

أيوه

طيّب تمام




مثال تالت

أنا مش قلت لك اغسلي الشراب البنفسجيّ ؟

وأنا مخّي دفتر

ما عندك الشرابات كتير

يا ستّي الشراب البنفسجيّ

هوّا اللي بيليق ع البدلة الخضرا

انزل إزّاي انا دلوقتي

طيّب غسلتي البدلة الصفرا طيّب ؟

ألبسها وألبس عليها الشراب الأقحوانيّ

هوّا كلّ حاجة عليّا

يا ستّي - غسلتيها ولّا لأ ؟

يعني إيه غسلتيها ولّا لأ

يعني غسلتيها ؟

يعني إيه - إنتا بتزعّق ليه

انا ما بزعّقش - غسلتيها ( بصوت واطي )

إنتا بتستفزّني

لأ - بسّ غسلتيها ؟

بردو مصمّم

يبقي ما غسلتيهاش

إنتا فاكرني مهملة - طول عمرك شايفني مهملة

يبقي غسلتيها ؟

بردو - مصمّم تنرفزني

طيّب أنا هروح أشوفها في الدولاب

ما إنتي غسلتيها آهو

ما كنتي تقولي وخلاص

يعني إيه ؟

وربّنا قمر

بموت فيكي وإنتي متنرفزة كده

أنا نازل

واجري قبل ما تقول لك ( يعني إيه )
