---
layout: post
title: "اعمل الصحّ.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
كتير بقول لحدّ على استشارة

فيقول لي بسّ دي مش هاقدر أنفّذها

أو الشركاء مش هيوافقوا

أو هاخسر كذا

\-

يا فندم أنا مالي

أنا بقول لحضرتك على الصحّ

حضرتك لو مش قادر تعمله - يبقى اجتهد عشان تعمله

\-

أنا مش مطلوب منّي أشوف لك حلّ غلط مناسب لإمكانيّاتك

لو إمكانيّاتك مش مناسبة - اقفل المشروع عادي

\-

ما حدّش قال إنّنا بننطلق من منطلق إنّك لازم تفضل مكمّل في
المشروع

وإحنا نشوف هتكمّل إزّاي

\-

لو الشركاء مش موافقين على الصحّ - وعاوزين يفضلوا على العكّ
اللي همّا فيه عشان دا مفيد ليهم - يبقى فضّ الشركة من دلوقتي

ما تدوّرش على حدّ مطيّباتيّ يشوف لك حلّ يجعل الأمر يستمرّ على
ما هو عليه عشان تفضل انتا في الشركة

لإنّ يوم ما هتخسروا وإنتا ملتزم بشرط ظالم ليك كنت مستحمله
وقت الربح - هتلاقي الشركاء بيدبحوك بالشرط الظالم ده

وابقى نونو بقى ساعتها وقول دا شرط ظالم - هوّا كان حلو
وعليه سمسم لمّا كنت بتكسب - ولمّا ييجي وقت الالتزام بيه بقى كخّه

\-

وقتها هتدوّر على المطيّباتيّ اللي خدّرك عشان تدبحه انتا -
وبردو مش هيفيدك بحاجة

حضرتك كنت ملتزم بالوضع الظالم ليك مش عشان انتا ضعيف -
ولكن عشان انتا طمّاع - وبرمجتها في دماغك بحلّ شفته مناسب ليك بعيدا عن
كلامي

اشرب بقى

\-

عيش في مستوى متوسّط وما حدّش حاطط سكّينة على رقبتك - أفضل
مليون مرّة من ما تعيش في بالوّنة ماليّة منفوخة - لكنّها مهدّدة بالانفجار في
أيّ لحظة

\-

أشبه موقف بالبوست ده - هو موقف اللي طلّق مراته 3 طلقات
صحيحات

ويروح عاوز الشيخ يرجّعها له

يرجّعها لك إزّاي حضرتك ؟!

\-

لحدّ ما يلاقي شيخ ضلاليّ يقول له هوّا انتا آخر مرّة كنت
بتطلّقها كنت مبسوط ولّا متضايق

يقول له كنت متضايق

يقول له أوبس - لا لو كنت متضايق يبقى خلاص الطلقة دي ما
تتحسبش - تحسّ إنّه سأل ال VAR

\-

طيّب والنتيجة إيه - النتيجة إنّهم هيعيشوا في زنا

ويوم القيامة هيتحاسبوا حساب الزناة

حتّى لو عاملين نفسهم عبط وفاكرين إنّ فتوى الشيخ ليهم هتحلّل
لهم الحرام - يا راجل - الله سبحانه وتعالى لا يخدع

\-

فتيجي في البيزنس تلاقي نفس الموقف دا بيتكرّر بالكربون
بردو

حدّ عاوزك تشوف له حلّ تفصيل على مقاسه ضدّ كلّ قواعد وقوانين
البيزنس !!!

والمصيبة بيلاقوا اللي يقوم بدور الشيخ الضلاليّ في البيزنس
بردو

\-

10 % من الحلول هي في النصيحة اللي هقدّمها لحضرتك

و 90 % متوقّف على مدى رجولتك وتصدّيك للموقف وإصرارك على
إحقاق الحقّ

\-

حضرتك لمّا بتاخد كلامي من ودن وترميه من ودن - فده مش لإنّ
كلامي غلط أو غير واقعيّ ولكن لإنّك طمّاع

إنتا بتعمل كده لإنّك سكران بخمر الربح المتوقّع - بسّ السكر
مش كفاية إنّه يحميك - عادي إنّك تفوق على كارثة

الطمع عماية بتعمي عين العاقل - وتخلّيه يعمل تصرّفات هوّا لو
شاف حدّ غيره بيعملها هيقول عليه مجنون !!!
