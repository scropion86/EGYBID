---
layout: post
title: "عقدة الرقم المقفول"
date:   2024-04-10T00:00:01+03:00
author: "Mahmoud Marzouk"
category: "علم نفس البيزنس"
tag: "علم نفس البيزنس"
---


[<u>\#علم\_نفس\_البيزنس</u>](https://www.facebook.com/hashtag/%D8%B9%D9%84%D9%85_%D9%86%D9%81%D8%B3_%D8%A7%D9%84%D8%A8%D9%8A%D8%B2%D9%86%D8%B3?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

\-

[<u>\#عقدة\_الرقم\_المقفول</u>](https://www.facebook.com/hashtag/%D8%B9%D9%82%D8%AF%D8%A9_%D8%A7%D9%84%D8%B1%D9%82%D9%85_%D8%A7%D9%84%D9%85%D9%82%D9%81%D9%88%D9%84?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

\-

حضرتك عمرك شفت فيلم فيه قنبلة بيحاولوا يوقّفوها - ووقّفوها
والتايمر بتاعها فيه ساعتين لسّه مثلا

طب ربع ساعة

طب خمس دقايق

\-

مستحيل طبعا

لازم يوقّفوها والتايمر بتاعها فيه ثانية واحدة -
أمممممال - أمّال يبقى فين الساسبنس ؟!!

ولّا هوّا مرتّب المخرج دا حرام - مش لازم يحلّل اللقمة

\-

حضرتك بتضحك على المخرج - طب ما حضرتك بتعمل نفس
المشكلة !!

\-

حضرتك لمّا قلت هبدأ مذاكرة الساعة 10 مثلا - والساعة
دلوقتي 8 و 35 دقيقة - ليه ما تبدأش دلوقتي ؟

\-

لا طبعا - 8 و 35 دقيقة ده مش رقم مقفول - طب قول 8 و 45
دقيقة - حتّى يبقى اسمها 9 الّا ربع - لكن إيه 8 و 35 دقيقة دي ؟!

\-

وحتّى 9 إلّا ربع دي - تحسّها بايخة كده - ما تقول 9

وبعدين 10 رقم مقفول - خلّينا نبدأ الساعة 10 وخلاص

\-

هيّا دي ((((( عقدة الرقم المقفول )))))

\-

حضرتك عاوز تبدأ مشروع ومحتاج مليون جنيه

ومعاك 920 ألف

فتفضل واقف مستنّي الرقم يقفل المليون الصحيح

\-

ما تبدأ يا عمّ وال 80 ألف الناقصين نجيبهم من السكّة على
رأي سوّاقين الموكروباص

يقول لك خد الطريق سكّة - يعني طلع من الموقف ناقص - وهيحمّل
ركّاب من السكّة بحيث يجيب حقّ المشوار ما يروّحش خسران

\-

وبالمناسبة دا أصل كلمة لمّا تقول لحدّ ( ما تيجي سكّة ) -
يعني هات الموضوع من الآخر - إطلع من الموقف دلوقتي

\-

حضرتك بدأت شغل الصبح - والمفروض عربيّة الخامات جايبة 5 طنّ
دلوقتي - لكنّها اتأخّرت في الطريق

وعندك طنّ ونصف خامات متبقّي من امبارح

فتقعد مستنّي عربيّة الخام تيجي عشان تشوف الخام كامل قدّامك
فتعرف تشتغل

\-

ما تشتغل يا عمّ بالموجود

يقول لك دول طنّ ونصف - عارف لو كانوا اتنين طنّ - آهو دا
رقم مقفول

\-

دي عقدة الرقم المقفول

\-

وبالمناسبة هي شكل من أشكال عقدة
[<u>\#المثاليّة</u>](https://www.facebook.com/hashtag/%D8%A7%D9%84%D9%85%D8%AB%D8%A7%D9%84%D9%8A%D9%91%D8%A9?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

وهي ما نقول عنها
[<u>\#المثاليّة\_عدوّ\_الإنجاز</u>](https://www.facebook.com/hashtag/%D8%A7%D9%84%D9%85%D8%AB%D8%A7%D9%84%D9%8A%D9%91%D8%A9_%D8%B9%D8%AF%D9%88%D9%91_%D8%A7%D9%84%D8%A5%D9%86%D8%AC%D8%A7%D8%B2?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

\-

الناس دي اللي بتبقى عاوزة كلّ حاجة تكون مظبوطة بالملّلي -
اللي ممكن عشان يعلّقوا برواز ع الحيطة - يجيبوا لجنة من هيئة المساحة
المصريّة بالدقّيّ ترفع لهم إحداثيّات الحيطة والبرواز

\-

لكن احنا بنتكلّم هنا عن عقدة الرقم المقفول من منظور
البيزنس

\-

والعقدة دي سببها ((((( الخوف )))))

الخوف من حاجتين

\-

أوّلا /

\-

الخوف من فشل المشروع اللي لسّه هتبدأه ده

لكنّك طبعا كراجل بطل في نفسك - مش عاوز تقول إنّك خايف
تفشل - فتقعد تحنتف في الموضوع عشان يبقى
[<u>\#مثاليّ</u>](https://www.facebook.com/hashtag/%D9%85%D8%AB%D8%A7%D9%84%D9%8A%D9%91?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)
قبل ما تبدأ

وفي الحقيقة دي محاولة منّك لـ
[<u>\#تأجيل\_الفشل\_المتوقّع</u>](https://www.facebook.com/hashtag/%D8%AA%D8%A3%D8%AC%D9%8A%D9%84_%D8%A7%D9%84%D9%81%D8%B4%D9%84_%D8%A7%D9%84%D9%85%D8%AA%D9%88%D9%82%D9%91%D8%B9?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

\-

الحاجة التانية /

\-

هي الخوف من الألم المتوقّع

هتبدأ مذاكرة - فانتا المذاكرة بتؤلمك - وبتؤلمنا كلّنا -
لكن القاعدة بتقول ( نقاوم ما نحبّ - ونتحمّل ما نكره )

\-

حتّى إنّ فيه ناس بتعتبر إنّ ما يؤلمك - لازم يكون مفيد
ليك !!

من غير تفكير كده - طالما شيء مؤلم - يبقى مفيد - والألم
ده هو محاولة من الشيطان لصدّك عن شيء هينفعك

\-

عارف لو حاجة ضارةّ ليك - كان الشيطان خلّاك تكون مستريّح جدّا
وانتا بتعملها !!!

فمعنى إنّ الشيطان بيصدّك عن شغلانة ما - إنّه عارف إنّها
مفيدة ليك

\-

فانتا متوقّع الألم من شغلانة ما - فقاعد تلفّ وتدور وتدوّر
على سبب لـ
[<u>\#تأجيل\_الألم\_المتوقّع</u>](https://www.facebook.com/hashtag/%D8%AA%D8%A3%D8%AC%D9%8A%D9%84_%D8%A7%D9%84%D8%A3%D9%84%D9%85_%D8%A7%D9%84%D9%85%D8%AA%D9%88%D9%82%D9%91%D8%B9?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R)

\-

باكتب البوست ده بسبب إنّي جهّزت مجموعة من السلاسل الجديدة
على الصفحة تجهيزا لخطّة 2024

وبعدين قلت - وليه تستنّى 1 يناير 2024 يعني ؟!

ما تبدأ دلوقتي

\-

وبالفعل السلاسل دي بدأت على الصفحة

منها أوّل حلقة من سلسلة
[<u>\#نتشرّف\_بعملائنا</u>](https://www.facebook.com/hashtag/%D9%86%D8%AA%D8%B4%D8%B1%D9%91%D9%81_%D8%A8%D8%B9%D9%85%D9%84%D8%A7%D8%A6%D9%86%D8%A7?__eep__=6&__cft__%5b0%5d=AZV1pvGteADR2AbR-xPfH_A_dgdLomgpx0FnskhtmTrmNTvNQGcBvwFL_OZwo3QUVAJOhWJjtnaNycoleY3EvhlY55xvZB_8I9ia4ZOuXVCncRmDdVquPUlUhJz56VuZN7d7Zau3ZI0fB8GX-3jmvBh78ldEa2xzYvKyPk6uVkZBuTQJH2wXeE2zBM_sf3ZdDic&__tn__=*NK-R) -
نزلت السبت اللي فات - والحلقة الجايّة بكره إن شاء
الله

الأحد اللي فات نزّلت ريل - وهيبقى كلّ أحد فيه ريل إن شاء
الله

والجمعة دي نبدأ ننزّل أوّل حلقة من سلسلة دراسات الجدوى
التنفيذيّة للمصانع - وتبقى السلسلة دي ميعادها الجمعة إن شاء الله

الخميس مساءا ننزّل بوست طويل

وهكذا

\-

فمش لازم كنت انتظر لأوّل يوم في 2024 عشان أبدأ السلاسل دي
عشان يبقى رقم مقفول

هيّا مش هتبوظ لو بدأت في أكتوبر

\-

Think BIG

Start small

Act NOOOOOOOOOOW
