---
layout: post
title: "المدخل الصحيح للصناعات المغذّية للسيّارات"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


المدخل الصحيح للصناعات المغذّية للسيّارات

هوّا إنّك تكون بتصنّع حاجة في مجال مستقلّ

مالوش علاقة بالسيّارات

وبعدين ترقّي نفسك لحدّ ما تدخل مجال الصناعات
المغذّية




يعني تكون بتحقن برانيك بلاستيك

شويّة شويّة تحقن بوديهات أجهزة منزليّة

وبعدين تروح تقول لشركات تجميع السيّارات

أنا ممكن أحقن لكوا قطع سيّارات

وده شغلي




تكون بتنفخ جراكن

وبعدين تفكّر تنفخ قرب مياه أو زيت فرامل للسيّارات




تكون بتكبس براويطات

وبعدين تكبس صاج للبوتوجازات

وبعدين تروح تقول لشركات التجميع

أنا ممكن أكبس رفارف وبيبان




تكون بتصنّع سلك بفيشة

وبعدين ضفيرة تكييف

وبعدين تروح تقول

أنا ممكن أعمل ضفيرة سيّارة




تكون بتعمل زجاج مسطّح

وبعدين تقول

أنا ممكن أعمل بربريز العربيّة وزجاج الأبواب




تكون بتعمل كراسي وأنتريهات

وبعدين تقول أنا ممكن أعمل كرسي العربيّة




تكون بتعمل مقطورات للجرّارات

وبعدين تفكّر تعمل مقطورات للتريلات




تكون بتحقن أطباق وجرادل

وبعدين تفكّر تحقن طاسات للعجل وبودي المراية

وبعدين تحقن الفوانيس




تكون بتخرط طنابير زهر وأعمدة

وبعدين تفكّر تخرط أقراص وطنابير الفرامل

أو أعمدة الكامات ثمّ الكرانكات




تكون بتعمل سوست عاديّة

وبعدين تفكّر تعمل سوست ورقيّة لعربيّات النقل

أو حلزونيّة للملّاكيّ




تكون بتعمل سيور لماكينات النسيج والملابس

وبعدين تفكّر تعمل سير كاتينة وسيور عاديّة للسيّارات




تكون بتعمل شباشب من مطّاط

وبعدين تفكّر تعمل دوّاسات للسيّارات

أو تفكّر تعمل كراسي موتور وفتيس من كاوتش




تكون بتعمل تروس

وبعدين تفكّر تورّد لشركات تجميع الفتايس




تكون بتتنّي مواسير

وبعدين تفكّر تعمل شكمانات




تكون شغّال في مواسير النحاس

وبعدين تفكّر تعمل الرادياتير




تكون بتعمل زحاليق من الفايبر جلاس

وبعدين تفكّر تعمل بوديهات الأوتوبيسات

أو الاكصدامات من الفايبر جلاس بردو




تكون بتحقن ألومنيوم

وبعدين تفكّر تحقن كبّاية البوتوجاز

وتورّد لمصانع البوتوجازات

وبعدين تحقن بودي المارش والدينامو

وطلمبة المياه

وبعدين وشّ التقسيمة وبعدين فارغة الموتور

أو تعمل حقن رأسي للجنوط




أو يكون معاك فلوس كتير قوي

بالمقطف

فتجيب توكيل تجميع




خمسة موا
