---
layout: post
title: "الفرق بين التلخيص والتركيز"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#من\_أسباب\_البلوكات</u>](https://www.facebook.com/hashtag/%D9%85%D9%86_%D8%A3%D8%B3%D8%A8%D8%A7%D8%A8_%D8%A7%D9%84%D8%A8%D9%84%D9%88%D9%83%D8%A7%D8%AA?__eep__=6&__cft__%5b0%5d=AZUDgrhtMmwWkEzCSwILtbxNV74a5h9BA1zFA124UAzuejLtTc3FAxmD9di0VzeXDJSqOcj9SX0YeVMaxy7JUwdmnjjoWP0UlUFBz-BedR351HKHyYMHC6x_BIdoLHl6Uyby7g5CN7pczclb1sCcawdfDA1XvU2EfVnExQXXqnwQvQ&__tn__=*NK-R)

.

[<u>\#الفرق\_بين\_التلخيص\_والتركيز</u>](https://www.facebook.com/hashtag/%D8%A7%D9%84%D9%81%D8%B1%D9%82_%D8%A8%D9%8A%D9%86_%D8%A7%D9%84%D8%AA%D9%84%D8%AE%D9%8A%D8%B5_%D9%88%D8%A7%D9%84%D8%AA%D8%B1%D9%83%D9%8A%D8%B2?__eep__=6&__cft__%5b0%5d=AZUDgrhtMmwWkEzCSwILtbxNV74a5h9BA1zFA124UAzuejLtTc3FAxmD9di0VzeXDJSqOcj9SX0YeVMaxy7JUwdmnjjoWP0UlUFBz-BedR351HKHyYMHC6x_BIdoLHl6Uyby7g5CN7pczclb1sCcawdfDA1XvU2EfVnExQXXqnwQvQ&__tn__=*NK-R)

.

[<u>\#الفرق\_بين\_الممارسة\_والتعليم</u>](https://www.facebook.com/hashtag/%D8%A7%D9%84%D9%81%D8%B1%D9%82_%D8%A8%D9%8A%D9%86_%D8%A7%D9%84%D9%85%D9%85%D8%A7%D8%B1%D8%B3%D8%A9_%D9%88%D8%A7%D9%84%D8%AA%D8%B9%D9%84%D9%8A%D9%85?__eep__=6&__cft__%5b0%5d=AZUDgrhtMmwWkEzCSwILtbxNV74a5h9BA1zFA124UAzuejLtTc3FAxmD9di0VzeXDJSqOcj9SX0YeVMaxy7JUwdmnjjoWP0UlUFBz-BedR351HKHyYMHC6x_BIdoLHl6Uyby7g5CN7pczclb1sCcawdfDA1XvU2EfVnExQXXqnwQvQ&__tn__=*NK-R)

.

من أسباب البلوكات على الصفحة . إني أكون عامل بوست طويل
عريض . باشرح فيه موضوع كبير بالتفصيل الممل

.

وباشرح حالاته . والفروق بينها . وطريقة التعامل مع كل
حالة . وليه الطريقة دي مناسبة للحالة دي

.

وإيه الطرق الغلط للتعامل . وغلط ليه . ولو عملت الغلط دا
تصلحه ازاي

.

ويقوم طالع لك واحد فزلوك . يقول لك يعني خلاصة الموضوع دا
كذا

.

يا راجل !!

طب ما نمسح الموضوع كله بقى ونكتب الخلاصة بتاعتك
وخلاص

.

الموضوع يشبه لما يكون مهندس كهرباء عامل نظام تأمين كبير
جدا لحماية منزل أو مصنع أو ماكينة

.

وييجي كهربائي يشوف اللوحة الكبيرة دي . فما يفهمهاش .
فيقوم لاغيها . وموصل سلك من فوقها وخلاص

ويقول لك ما السلك دا هيوصل الكهربا بدل كل العك اللى
عامله المهندس ده !!

.

ما فيش حاجة اسمها الخلاصة كذا

ما فيش في الدنيا حاجة سهلة أصلا عشان نعمل لها
خلاصة

إحنا بندعي بنقول اللهم لا سهل إلا ما جعلته سهلا

.

حضرتك جرب تعمل كشك سجاير كده . هتلاقى إجراءاته
معقدة

ولما تخلص إجراءاته . هتلاقي تشغيله معقد

.

حضرتك جرب تعوم . هتغرق

طيب جرب تاخد خلاصة العوم من واحد صاحبك بيعرف يعوم .
هتغرق بردو

.

ما فيش حاجة اسمها خلاصة العوم . فيه حاجة اسمها تروح
تتدرب سباحة ويطلع عينك عشان مجرد إنك تتعلم تقف في الميه وما تغرقش

.

وابقى جرب تطلب من مدرب السباحة خلاصة العوم . هيسيبك تجرب
الغرق . عشان بعد كده تبقى تتدرب وانتا ساكت

قال خلاصة قال

.

لو حضرتك عاوز الخلاصة . فما فيش حاجة اسمها الخلاصة . لكن
فيه حاجة اسمها التركيز

.

وهوا فيه فرق بين التلخيص والتركيز ؟!

أيوه طبعا

.

التلخيص يعني واحد عمل ١٠ خطوات عشان ينفذ حاجة . فيقوم
قايل لك على الخطوة رقم ١٠ . ويقول لك هيا دي الخلاصة

.

وبالنسبة له هيا دي فعلا الخلاصة . لإن هيا دي آخر معلومة
متبقية في ذهنه . لإنه ممارس . مش معلم

.

الشخص الممارس بيكون عارف آخر درجة من درجات الآداء فقط .
وبالنسبة له الدرجات اللي قبل كده مش مهمة

فلو سألته . هيقول لك على آخر خطوة . وهيقول لك هيا دي
الخلاصة . زي صاحبك اللي بيعرف يعوم

هتروح انتا تنفذها . مش هتعرف !!!

.

هتحاول تشكك فيها . مش هتعرف . لإنها فعلا هيا دي الخلاصة
. وهيا صحيحة فعلا . وهوا بينفذها وشغالة معاه

.

لكن الشخص المعلم مش كده

الشخص المعلم بيكون عارف ال ١٠ مراحل

وهيبدأ معاك من المرحلة اللي انتا واقف فيها

وهيمشي معاك بالترتيب . من غير ما يتجاوز مرحلة . حتى لو
انتا عاوز تتجاوزها

زي مدرب السباحة

.

فلو انتا عاوز الخلاصة . خدها . بس مش هتنفعك بحاجة

.

حاجة كده زي كتب تعلم الإنجليزية في ٣ أيام

كلنا اشتريناها . وكلنا رميناها وسط الكتب . حد اتعلم منها
حاجة ؟!!

.

أمال إيه التركيز ؟!

التركيز هو شرح ال ١٠ خطوات بأمثلة مباشرة وسهلة بحيث يتم
استيعاب الخطوات دي بسرعة

والتركيز هو تعليم تجنب الأخطاء في كل مرحلة . بحيث ما
نضيعش وقت في التجربة والخطأ في كل مرحلة

.

العيب هو الإسهاب . وهو المبالغة في شرح المرحلة الواحدة
بأمثلة تزيد عن المطلوب للفهم

فتبقى الأمثلة الإضافية مضيعة للوقت

.

أنا شخصيا ملتزم بعدم تجاوز ٣ أمثلة في شرح أي نقطة

زمان كنت بجيب عشرين مثال على النقطة الواحدة .
هههههههه

.

وبالمناسبة . دا مفيد من باب . ألا وهو . إني عارف ٢٠ مثال
. لكني ألزمت نفسي إني أذكر ٣ فقط . ف بنقي أقرب ٣ أمثلة للفهم

.

وباجتهد إنهم يكونوا مختلفين . بحيث يعملوا شمولية
للحالات

.

يعني جبت المثال الأول من الصناعات المعدنية . يبقى التاني
من البلاستيك . التالت من الصناعات الغذائية

.

واحد على مصنع كبير . يبقى التاني على مصنع صغير . التالت
على شركة ما عندهاش مصنع أصلا وبتصنع عند الغير

.

وبفضل جدا الأمثلة اللي عشتها بنفسي

.

من ناحية إنها بتكون أوقع في التصديق عند الناس

.

ومن ناحية تانية بتكون أفضل إني أجيب خباياها . لإني عشتها
بنفسي . فباقدر اشاور على تفاصيلها اللي مش هتكون موجودة في المثال اللى
قرأته في كتاب

.

أنا اشتغلت ٧ سنين مدرب كاراتيه للأطفال

و ٧ سنين مدرب سوليدووركس للمهندسين

فده كفيل جدا إنه يفهمني إن تدريب الكاراتيه غير ممارسة
الكاراتيه

وتدريب الهندسة غير ممارسة الهندسة

.

فلما نقلت للبيزنس . بقيت فاهم إن شرح البيزنس يختلف تماما
عن ممارسة البيزنس

.

مش معنى إن حضرتك رجل أعمال . وبتستخدم الطريقة الفلانية
في إدارة شغلك . والطريقة دي ناجحة معاك . إننا نقدر نقدمها للناس مجردة
كده ونقول لهم دي الخلاصة . إعملوا كده وهتنجحوا

الدنيا ما تمشيش كده خالص

.

ومش معنى إني قلت لحضرتك نصيحة في البيزنس بتاعك . إنها
تكون كافية لكل الناس وهيا دي الخلاصة

.

لأ طبعا

لما باعمل بوست هيقرأه كل الناس . لازم أشرح الاحتمالات
اللي هتواجه كل الناس . وليكن ١٠ احتمالات

تقوم انتا تقرأ البوست . وتقف عند الاحتمال المماثل لنوع
شغلك . وتتخيل إن هوا ده الخلاصة . وال ٩ الباقيين حشو أو إسهاب ؟!

لأ طبعا

.

حضرتك جرب تحذف فقرة من بوست أنا كاتبه . وشوف المعلومات
اللي في البوست هتنقص ولا لأ

لو لقيت المعلومات المنقولة في البوست لم تنقص . تبقى
الفقرة دي حشو

قدامك بوستاتي كلها . جرب وقول لي

.

أخيرا /

أختم بهذا المثال عشان أوضح ازاي التلخيص مضر . غير
التركيز

.

وأنا في الجامعة . كنت بذاكر من بداية التيرم . مش زي
المشهور عند طلبة الجامعة إنهم بيذاكروا في أسبوع الامتحانات

.

كان الكتاب يبقى مثلا ٣٠٠ صفحة

أذاكره . واكتب اللي فهمته في كشكول خارجي في ٢٠٠ صفحة
مثلا . وفيه ١٠٠ صفحة خلاص بقيت فاهمهم بظهر الغيب مش محتاج اكتبهم

.

الشهر التاني . أذاكر الكشكول ال ٢٠٠ صفحة . واكتب اللي
فهمته في ١٠٠ صفحة . وفيه ١٠٠ صفحة خلاص بقيت فاهمهم بظهر الغيب مش محتاج
اكتبهم

.

والمحاولة التالتة . ٥٠ صفحة

المحاولة الرابعة ١٠ صفحات

.

المحاولة الأخيرة كنت تلاقيني لامم المنهج كله في صفحة
واحدة . خريطة !!

.

هيا الورقة دي بقى هيا الخلاصة

لكن الخلاصة لمين ؟!

الخلاصة لواحد بقى حافظ وفاهم ٢٩٩ صفحة في عقله

.

فهل يعقل إني آجي تاني سنة أشرح المنهج دا لحد . أقوم
عاطيه الورقة دي . واقول له هيا دي الخلاصة ؟!

أبقى خدعته

.

أمال إيه هوا التركيز ؟!!

التركيز هوا إني أشرح له الكتاب ال ٣٠٠ صفحة بردو . كله .
بس بأمثلة واضحة . فيفهم بسرعة . بدل ما يقعد يفك طلاسم

.

وابقى عارف إن النقطة دي هيفهمها غلط . أقوم واقف عندها .
وشارح له فهمه الغلط دا جه منين . والفهم الصح هوا إيه

.

فاختصر عليه الوقت . بدل ما يفهم ال ٣٠٠ صفحة في ٣ شهور .
يفهم بردو نفس ال ٣٠٠ صفحة . كلهم . بس في شهر واحد

.

لكن لازم أشرح له ال ٣٠٠ صفحة . وإلا أبقى خدعته
