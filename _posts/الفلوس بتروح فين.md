---
layout: post
title: "الفلوس بتروح فين.md"
date:   2024-07-21T00:00:01+03:00
author: "Mahmoud"
category: "2 - نصيحة من خبير"
---
اشتغلنا كتير - وما مسكناش فلوس

مسكنا فلوس كتير - بسّ جه التضخّم أكلها

وانتا عمّال تقول الدنيا جميلة والناس بتكسب

بطّل تنظير بقى !!!

\-

أبطّل تنظير ؟!

دانا هاهريك تنظير

\-

هوّا فيه حدّ بينجح من غير ما يتّبع النظريّات

غيرش بسّ انتا اللي طول عمرك عايش في مجتمع جاهل - لا
وبيستغرب هوّا فقير ليه ؟!

\-

حضرتك اشتغلت كتير - أنا مصدّقك

ومسكت فلوس كتير - أنا مصدّقك

وحاسس إنّك بتجري جري في المحلّ - واقف عند نقطة الصفر في
دايرة مفرغة - صحّ كده ؟!

آه والله - هوّا ده فعلا - إنتا عرفت منين ؟!

\-

ههههههه

عرفت منين

عيب عليك

هوّا انا بتاع كفتة - هههههه

\-

تعالى نناقش ليه المشكلة دي بتحصل - وازّاي تتحلّ ؟!

\-

أوّلا /

هل حضرتك كسبت فعلا ؟!

أمّاااااال - دانا \.....

بسّ - إنتا فهمت السؤال الأوّل ؟!

\-

أنا ما بسألكش انتا كسبت ولّا لأ - أنا بسألك ( إنتا كسبت
فعلا ؟! )

\-

حاكم انتا ممكن تكون بتكسب - بسّ ما بتكسبش !

وممكن تكون بتكسب - بسّ بتخسر !!

وعلى رأي عبد الحليم - عرفته قدّ ما عرفته - وما
عرفتوش

\-

واحد عايش طول عمره يكسب 100 ألف جنيه في الشهر

حلو ده

لذيذ طبعا

\-

دوّر وراه بقى - تلاقيه شغّال في مصنع ملك وارثه من أبوه
مساحته 5000 متر

هوّا شغّال على مساحة 500 متر فقط من ال 5000

المصنع ال 5 آلاف متر ده لوحده لو أجّره - هيجيب له إيجار
100 ألف جنيه

فهوّا المفروض يخصم الإيجار ده من ربحه أصلا

\-

فبالصلاة على النبي كده فتح كلام ال 100 ألف جنيه اللي
بتكسبهم - بتخسر قصادهم بديل إيجار المصنع !!

\-

يعني كنت ممكن تستأجر مصنع 500 متر تعمل فيه نشاطك ب 20
ألف جنيه - وتأجّر المصنع ال 5000 متر ب 100 ألف جنيه للغير

آخر الشهر تاخد ال 100 ألف من هنا - تدفع منهم 20 ألف
هنا - وتحطّ في جيبك 80 ألف ربح صافي

\-

آمنت إنّك ممكن تكون ( حاسس ) إنّك بتكسب - بينما انتا في
الحقيقة ما بتكسبش - أو بتخسر أصلا

بالمناسبة

اخصم 20 ألف جنيه مرتّب مدير - ما انتا شغّال بنفسك - يعني
لو بتكسب 100 ألف جنيه - فالمفروض تطلّع منهم مرتّب مدير

\-

دا لسّه كتير حضرتك

ما هي معظم الناس اللي بتقول لك انتوا بتنظّروا دول - همّا
عمّالين يخسروا ومش حاسّين - ومتهيّأ لهم إنّ همّا اللي ولاد سوق وعارفين كلّ
حاجة - واحنا فقط بننظّر !!

على أساس إنّنا مش شغّالين في نفس أمّ السوق !!

\-

وانتا بقالك سنين بتقوم من النوم تروح مصنعك - مصنع
واحد

بينما انا كلّ أسبوع في مصنع - فمعتبر نفسك تعرف عن السوق
أكتر منّي إزّاي يعني مش عارف !!!

آهي أيّ هجايص والناس عاوزة تحسّ بنفسها وخلاص

\-

نفسي افهم جايبين الثقة دي منين في حين إنّكوا بتقولوا
إنّكوا بتخسروا

يعني اللي انا افهمه - إنّنا نكون بننظّر - وانتوا ماشيين
بالهجايص وبتكسبوا - فتقولوا لنا العلم بتاعنا احنا مالهوش لازمة - بدليل
إنّكوا شغّالين بالهجايص وبتكسبوا من غير العلم

\-

لكن انتوا شغّالين بالهجايص - وبتخسروا - مفتخرين بيها قوي
ليه كده وبتنتقدوا اللي بينظّروا ؟!

بامارة إيه يعني ؟!

\-

والدي الله يرحمه كان ليه صديق صحّته متنيّلة بنيلة - فوالدي
كان بيقول له بطّل سجاير وبتاع

فقال له عارف يا أستاذ احمد - أنا طول عمري باشرب سجاير
وجوزة - وكنت بوطّي وانا صغيّر على قناية الميّه اشرب منها عادي

قال له يا عطا الله ما انتا صحّتك منيّلة بنيلة اهو -
بتتفشخر بإيه !!!

\-

فأنا بردو عاوز اعرف الناس اللي بتتفشخر بإنّهم شغّالين
بالفهلوة دول بيتفشخروا ليه

كسّبتكوا يعني الفهلوة فبتتفشخروا بيها ؟! ما هي
مخسّراكم !!!

\-

إحنا لو مسكنا البيزنس بتاعك فصّصناه هتطلع انتا بتخسر
أساسا - وبتجري في المحلّ

مش بتكسب وبتجري في المحلّ

يعني كويّس إنّك حاسس إنّ اللي جاي على قدّ اللي رايح أصلا -
دا عظمة - إنّ عندك دخل جاي على قدّ اللي رايح

\-

لو مسكنا البيزنس بتاعك وفصّصناه - هيطلع فيه اخرام كتير
جدّا بتضيّع ربحك الحقيقيّ

عشان كده انتا حاسس إنّ ما فيش ربح - حتّى لو كنت آخر الشهر
بتمسك فلوس - وآخر السنة الميزانيّة بتقول انتا كسبان مليون جنيه - لكن انتا
مش شايف منهم حاجة في خزنة شركتك

\-

فيه حوالي 30 حالة غير موضوع المصنع ال 5000 متر التمليك
ده - هقول لك في آخر البوست على اسم الحلقة اللي بتشرح الموضوع ده

حوالي 30 حالة يا مؤمن بيكون الناس فيها فاكرة إنّها
بتكسب - وهيّا إمّا ما بتكسبش - أو بتخسر

\-

فالأوّل - قبل ما نستغرق في الكلام عن موضوع عملنا فلوس ومش
لاقيينها ده - شوف الأوّل إنتا عملت فلوس فعلا - ولّا عملت وهم ومتهيّأ لك إنّك
عملت فلوس

\-

لكن

هنفترض إنّ أخينا ده فعلا بيحقّق ربح إيجابيّ

حلو كده

تعالى نشوف بقى ليه مش حاسس بيه

\-

السبب الأوّل هو /

عدم فصل الماليّة الشخصيّة عن ماليّة المشروع

\-

معظم أصحاب المشاريع - وخصوصا الصغيّرة - لو سألته بيتك
بيصرف كام في الشهر - مش هيعرف

ليه ؟!

لإنّه خزنة شركته مفتوحة على محفظته !!

\-

وهوّا معقول مصاريف البيت تكون هيّا السبب ؟!

آه طبعا - معقول جدّا

\-

صيف 2017 - كان موسم قياسيّ بالنسبة لي كمدرّب
سوليدووركس

كسبت من صيف 2017 لبداية شتاء 2018 حوالي 120 ألف
جنيه

وده كان رقم جبّار ساعتها بالنسبة لحدّ شغّال عمل حرّ

\-

في شتاء 2018 - حسبت الحسبة دي - 120 ألف جنيه

طيّب !

أنا في جيبي كام ؟

صفر

ولا ملّيم

\-

فقلت ( لنا هنا وقفة !! )

على رأي محمّد صبحيّ - ههههههه

\-

إزّاي ده حصل ؟

وبدأت أشوف فين الخرم اللي في جيبي

طلع الخرم هو ( العربيّة )

\-

العربيّة كانت بتصرف في الشهر حوالي 7 أو 8 آلاف جنيه - بين
بنزين وصيانات

ما هي شغلانة التدريب دي السواقة فيها أكتر من
الشرح

بتسوق 8 ساعات عشان تشرح 4 ساعات - ههههههههه

\-

كنت بسوق في الشهر حوالي 5 آلاف كيلو

بينما المفروض العربيّة الطبيعيّة تمشي في السنة كلّها 15 ألف
كيلو !!

\-

وبناءا عليه - قلت لازم اشتغل شغلانة ما فيش فيها سواقة -
لازم ابطّل التدريب

فعملت المكتب في مارس 2018

\-

نروح للمثال التاني /

المكتب فضل تقريبا ما بيجيبش دخل لغاية 2020

2020 بدأ يجيب دخل

2021 راجعت الحسابات - الحمد لله رقم كويّس - فين هوّا بقى
؟!

صفر

\-

تاني ؟!

أيوه تاني

\-

بحثت عن الخرم - وإذا هو ( مصاريف البيت )

\-

مسكت كشف الحساب بتاع السنة - وقعدت مع المدام - المبالغ
دي دخلت لنا السنة دي - هيّا فين ؟!

هههههههه

\-

وبناءا عليه - بداية من 2022 - بدأنا نعتمد نظام جديد -
لازم نفصل مصاريف البيت عن حسابات المكتب

\-

حضرتك تقدر تاخد المثال ده - وتطبّقه على أيّ مصنع
صغيّر

ما تقولش المشكلة دي تبان لو المصنع مثلا بيكسب في السنة
100 أو 200 ألف جنيه فممكن البيت ياخدهم

لأ

لو مليون جنيه - البيت هياخدهم بردو

\-

إزّاي

صدّقني هياخدهم

إنتا مش هتحسّ طول ما انتا مش ماسك حسابات وفاصل حسابات
الشغل عن حسابات البيت

\-

وافصل ده كمان عن حسابات العربيّة

حسابات قسط شقّة

\-

حسابات شراء محلّ جديد هتعمله معرض للمصنع

حسابات عمل صندرة في المصنع تخزّن عليها خامات أو
منتجات

\-

افصل كلّ دول عن بعض

افصل

افصل

افصل

\-

الحاجات دي بتاخد أرقام - بسّ لإنّها بتتدفع سرسبة - ما
بتحسّش بيها

\-

فيه مثل أجنبيّ بيقول ( انتبه للسنتات - والدولارات ستنتبه
لنفسها )

\-

يعني المبالغ الكبيرة بتكون منتبهة لنفسها - مش هتتصرف
بسهولة

\-

لكن المبالغ الصغيّرة - بتتصرف بسهولة ومن غير ما تحسّ
بيها - وفي الآخر تجمل لك مبلغ كبير أكبر من المبلغ الكبير اللي كنت خايف
تصرفه مرّة واحدة في حاجة واحدة

\-

فممكن تكون بتحقّق في السنة ربح 3 مليون جنيه

وشايف ع الورق ربح 3 مليون جنيه

فين دول في الخزنة ؟!

ما فيش

\-

بتتسرق ؟!

لأ

\-

في حين إنّ الحقيقة إنّك صرفت ال 3 مليون على بيتك وعربيتك
وقسط شقّة ومحلّ وتحديثات في المصنع

\-

فتقول السبب هو التضخّم - فتقعد تلعن التضخّم - بينما
المشكلة الحقيقيّة عندك انتا أصلا

\-

ولو التضخّم بقى صفر هتفضل عندك نفس المشكلة

\-

الجهل أفضل من المعلومة الخاطئة

\-

الجاهل هيبحث عن علاج

لكن اللي عنده معلومة خاطئة - هيفضل عايش في المشكلة ومش
عارف هيّا ما بتتحلّش ليه -مع إنّه بياخد العلاج - ما هو العلاج ده غلط
أصلا !!

\-

الجهل أفضل من المعلومة الخاطئة

\-

خلاص فصلت حسابات كلّ حاجة لوحدها

وبدأت تقول الحاجة دي تستاهل الرقم ده ولّا لأ

\-

ما انتا في الأوّل ما كنتش بتقول - كنت بتصرف وخلاص - ومش
واخد بالك إنّ شقّة جمصة دي واخدة نصف ربحك السنويّ - اشتريتها ليه - هتصيّف
فيها أسبوع في السنة - تقوم تدفع فيها نصف مليون جنيه - لييييييييه
؟!

\-

على ذلك فقس بقى كلّ واحد رامي فلوسه فين - ويرجع يقول لك
التضخّم أكل أرباحي !!!

\-

جايب عربيّة جديدة بمليون جنيه - قسطها في الشهر 25 ألف
جنيه - بتسوقها مرّة في الأسبوع تروح القاهرة - وبقية الأسبوع بتروح بيها من
بيتكم للمصنع مسافة 500 متر

ليييييييييييه ؟

اللانسر اللي كانت معاك اشتكت ؟!!!

\-

ما هو انتا مش حاسس انّ فيه 300 ألف جنيه ضايعين من
حساباتك

وتقعد تجرد في المصنع - ومسهّر المحاسب يقفّل لك ميزانيّة
عشان تشوف الفلوس بتضيع فين

ما انتا اللي بتضيّعها بسفاهتك

\-

الجزء الثالث من المقال /

\-

هنفترض إنّ انتا راجل عامل كلّ اللي فات ده

وبتكسب فعلا

وفاصل حساباتك فعلا

بسّ بردو ما فيش فلوس في إيدك

\-

هنا نروح للغلطة الثالثة

ألا وهي /

إعادة ضخّ جميع الأرباح في الاستثمار

\-

يعني كان عندك مصنع ب 5 مليون

كسب السنة دي 2 مليون

قمت شاري بيهم كلّهم مكن

\-

ده غلط !!!

غلط كبير !!!

\-

لإنّ ممكن المصنع اللي بقى ب 7 مليون السنة دي - ممكن ييجي
أرض في لحظة - تبقى خسرت ال 5 وال 2

\-

ممكن السوق يقف

ممكن تحصل أيّ حاجة

فهتلاقي نفسك بعد سنة - وبعد ما مسكت 2 مليون جنيه - ما
فيش أرباح حقيقيّة متشافة قدّام عينك

\-

بقى فيه مصنع ب 7 مليون - بسّ انتا مش شايف حاجة

فترجع تقول ( أنا باجري في المحلّ ) - ( التضخّم أكل
أرباحي )

في حين إنّه مش دي الحقيقة

\-

حضرتك اصرف بالكتير نصف أرباحك على تكبير المشروع

لكن النصف الثاني لازم تحوّله لربح ملموس

\-

وهنا نروح للجزء الرابع والأخير من المقال /

\-

النصف الثاني من الأرباح لازم تحوّله لربح ملموس

حوّله لذهب

اشتري بيه العربيّة اللي كنت من شويّة بقول لك ما
تشتريهاش

جهّز ابنك للزواج

لو لسّه صغيّر اشتري له شقّة

اشتري للبنت ذهب يبقى بتاعها ومتعان لجهازها

ادخل في نوع استثمار تاني بحيث تبتدي توزّع المخاطر

اشتري مصنع ملك

\-

مش انتا يا عمّ بتقول إنّك ضدّ التمليك ؟!

أنا ضدّ التمليك في السنوات ال 5 الأولى

ال 5 سنين دول بتبقى زيّ لاعب السيرك اللي شايل كؤوس متراصّة
وماشي على حبل - معتمد اعتماد كامل على اتّزانه - لو اتهزّ لحظة - الكؤوس
كلّها هتقع - وهوّا شخصيّا هيقع من على الحبل

\-

فاتوا ال 5 سنين ؟!

هنا أقدر أقول لك ابتدي أمّن نفسك بشراء مصنع تمليك - وهنا
يبقى الكلام بتاع العقار ابن بارّ له محلّه

\-

لكن في المرحلة الأولى - فده مش محلّه خالص !!

دي مرحلة الانتباه الكامل للكؤوس والاتّزان الكامل على
الحبل - لازم تتعامل فيها بالمخاطرة الكاملة

عدّيت وعتقت ؟! يبتدي تفكيرك يتغيّر

\-

في المرحلة الأولى إنتا رجل أعمال - أقول لك ضع البيض كلّه
في سلّة واحدة

في المرحلة الثانية إنتا مستثمر - أقول لك لا تضع البيض
كلّه في سلّة واحدة

\-

ما تعملش مقصّات

ما تبقاش رجل أعمال - وشغّال بعقليّة المدّخر - فتشتري
عقارات !!

وما تبقاش رجل أعمال - وتشتغل بعقليّة المستثمر - فتنوّع
استثماراتك !!

الحكمة فعل المناسب - وضع الأمور في مواضعها

وانتا مش استثناء - إسمع الكلام ونفّذه بالحرف

\-

لو عملت اللي قولت لك عليه ده - إن شاء الله تتخلّص من
الأرق اللي بيشتكي منّه رجال الأعمال دلوقتي إنّهم بيكسبوا كتير وفي الآخر مش
ماسكين فلوس

\-

واللي قلت لك عليه ده محتاج وقت ( ممكن سنين ) عشان تقدر
تظبطه

ما انتا طول عمرك ماشي من غير نظريّات - وقاعد تشتم في بتوع
النظريّات

خدت إيه من الهجايص يعني

\-

على العموم

الحلقة اللي قلت لك عليها في أوّل البوست اسمها ( مكاسب
خسرانة )

من سلسلة مفاهيم مهمّة في البيزنس

على قناة المكتب على اليوتيوب

وما تطلبش الرابط
