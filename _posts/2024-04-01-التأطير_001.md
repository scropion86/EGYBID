---
layout: post
title: "التأطير"
date:   2024-04-10T00:00:01+03:00
author: "mahmoud"
category: "مفاهيم حياتيه"
---


دي مغالطة منطقيّة اسمها ((( التأطير )))

يعني وضع إطار

يعني أقول لك تتجوّز واحدة جميلة وأخلاقها وحشة

ولا وحشة وأخلاقها جميلة

أقول لك طب وإيه المانع أتجوّز واحدة جميلة

وأخلاقها جميلة بردو ؟!




اللي انتا عملته اسمه التأطير

يعني وضع الطرف الآخر من النقاش داخل إطار

يعني تحبّوا البلد تبقي مستقرّة ولا يبقي فيه حرّيّة

طب وإيه المانع إنّه يبقي فيه حرّيّة واستقرار مع بعض




أخيرا الكلام ده بيستخدم في التسويق

يعني عندنا 3 أسئلة

ممكن الجارسون يسألهم للعميل في المطعم




1 - حضرتك تشرب حاجة ؟

ده سؤال مغلق - إجابته آه أو لأ وانتهينا




2 - حضرتك تشرب إيه ؟

ده سؤال مفتوح

له عدد كبير من الإجابات




3 - حضرتك تشرب عصير ولا حاجة ساقعة ؟

كده أنا حطّيتك في إطار إنّك لازم هتشتري حاجة
