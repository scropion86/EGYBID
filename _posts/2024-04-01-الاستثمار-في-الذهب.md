---
layout: post
title: "الاستثمار في الذهب"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


[<u>\#نصيحة\_من\_خبير</u>](https://www.facebook.com/hashtag/%D9%86%D8%B5%D9%8A%D8%AD%D8%A9_%D9%85%D9%86_%D8%AE%D8%A8%D9%8A%D8%B1?__eep__=6&__cft__%5b0%5d=AZWRuMjDcFatoDK_cb9UJUPOHIluFZr8_6A_VYZB30NNnmaITAUx3bFWa9kdO95EQ520ePU-rjmhIwR3IIUB-FLXPDAidlyBJxGvUaPRbnsfjtyRjrO4h_0MQTsdTNvz1S7F_q3AVXReIrCX5dJFuG3A0BzyknQKwm1e82W4qiwGsQ&__tn__=*NK-R)




تخزين قيمة الفلوس في الذهب هو تجارة خاسرة على المدى
القصير




شوف حضرتك

فيه 4 أنواع من الذهب - كلّ نوع ليه
خسارة بنسبة مختلفة




1 - السبائك - ودي بتخسر حوالي 1 %

2 - الجنيهات - ودي بتخسر حوالي 3 %

3 - الذهب المستعمل - وده بيخسر حوالي 5 %

4 - الذهب الجديد - وده بيخسر كمتوسّط حوالي 10 %




الخساير دي بتيجي من المصنعيّات




فلو حضرتك اشتريت ذهب جديد ب 110 ألف جنيه مثلا

ال 110 ألف دول فيهم 100 ألف سعر الذهب نفسه - و 10 آلاف
مصنعيّة

فلو عاوز تبيعهم تاني يوم - هتبيعهم بسعرهم الأصليّ - اللي
هوّا 100 ألف

فحضرتك كده خسرت 10 آلاف جينه في يوم !!




لو حضرتك صبرت سنة مثلا - هيكون الذهب زاد 10 % ( أنا
باتكلّم عن الزيادات الطبيعيّة مش اللغبطة اللي احنا فيها دلوقتي )

فهيكون الذهب الأصليّ نفسه اللي سعره السنة دي 100 ألف
وانتا دفعت فيه 110 ألف بقى ب 110 ألف




فكده حضرتك خسرت بردو !!

لإنّ ال 110 بتوع السنة الجايّة قيمتهم الفعليّة أقلّ من ال
110 بتوع السنة دي




مع المدى الطويل ممكن تعوّض خسارة المصنعيّة

لكن في النهاية إنتا أقصى أحلامك هو إنّك ( تحافظ على قيمة
الفلوس على المدى الطويل )

لكن على المدى القصير - حضرتك بتخسر




طيّب سهلة

نشتري سبايك - أو جنيهات ذهب

فعلا سهلة

لكن غالبا معظم الناس ما تعرفش طريق السبايك - وإن كان
الموضوع سهل

فيه حلقة للمخبر الاقتصاديّ كان مصوّرها من محلّ ذهب في كفر
الشيخ - كان شارح فيها الموضوع ده




المشكلة التانية إنّك عشان تدخل في السبايك - هتكون محتاج
مبلغ كبير - مش كبير قويّ طبعا - لكنّه كبير




المشكلة التالتة هو القلق من بيع السبائك - يعني يا ترى
هاعرف أبيعها ولّا لأ - وهل هاحتاج اروح لنفس المحلّ اللي اشتريت منّه ولّا
لأ

نفس الكلام ينطبق على الجنيهات الذهب




بتنضاف مشكلة رابعة - الا وهي إنّ الستّ تحبّ تلبس الذهب اللي
اشترته

فبيكون الذهب المستعمل هو الخيار الأفضل




لكن هنا مشكلة بردو

ألا وهي - الصايغ نفسه لو طلبت منّه ذهب مستعمل - هيقول لك
ما عنديش - وهوّا عنده جوّا !!!

لإنّه هيبيعه ليك بمصنعيّة 5 % - بينما ممكن يلمّعه ب 10
جنيه - ويبيعه بمصنعيّه 10 %




عشان كده لو هتشتري ذهب - تأكّد إنّ فيه اللزقة بتاعة
المصنع - مش الختم

الختم دا مفروغ منّه

لكن أنا باتكلّم عن اللزقة البيضة اللي بتكون على الذهب -
ده معناه إنّ الذهب دا خارج من المصنع




المشكلة في الذهب المستعمل بردو إنّ الستّ ما تحبّش تلبس حاجة
من ورا ستّ تانية - أو تخاف يكون فيه عدوى جلديّة مثلا - أو لو اشترت 3 غوايش
مستعملة على 3 مرّات - فمش هيكونوا شكل واحد !

فبنقول لها - إنتي شارية الذهب للإدّخار - مش للزينة -
وبردو بتلبسيه على سبيل الزينة - فبتستفيدي بيه - فطبيعي تخسري ميزة قصاد
ميزة

وعلى العموم - حضرتك هتروحي في محلّ الفضّيّات - اللي في
الشارع اللي ورا محلّ الذهب - تقولي له لو سمحت لمّع لي ده

هيلمّعه ليكي ب 10 جنيه - وهيبقى زيّ الجديد




ونصيحة منّي ليكي يا ستّ الكلّ

لو رايحة مناسبة وعاوزة تتفشخري بدهبك

خديه كلّه لمّعيه - هتصرفي 100 جنيه ولّا حاجة

لكن هيبقى عامل كإنّك شارياه امبارح




مش حارمكم من حاجة أهو

هنزّل نصايح في الطبخ بعد كده

هههههههه
