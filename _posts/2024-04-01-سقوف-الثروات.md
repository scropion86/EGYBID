---
layout: post
title: "سقوف الثروات"
date:   2024-04-10T00:00:01+03:00
author: "Mahmoud Marzouk"
category: "نصيحة من خبير"
tag: "نصيحة من خبير"
---


باتفرّج على بودكاست لواحد ملياردير

بيقول إنّه بدأ من الصفر

واتعرض عليه مشروع كان محتاج 30 مليون دولار

فاجتهد وعمل نفسه بنفسه والكلام ده

\-

نفسي أعرف إيه العيب إنّك تكون وارث - وتقول إنّك خدت ميراث
عيلتك كبّرته من عشرات الملايين لمئات الملايين

ما ده إنجاز على فكرة

\-

ولّا هوّا ما يبقاش إنجاز إلّا لو بدأت من الصفر ؟!

\-

ما فيه ناس بتاخد ثروة عيلتها من عشرات الملايين توصّلها
لمديونيّات

\-

المشكلة مش في الكوميديا - المشكلة إنّك لمّا بتشيل فصل من
القصّة وبتعدّي عليه بالسرعة دي - بتعمل خلل عند الشباب اللي لسّه باديء - إنّه
بيقول لنفسه إنّه ممكن تبدأ من الصفر وتوصل لمئات الملايين - ولو ما عملتش
كده - يبقى العيب فيك

\-

مهما كنت عبقريّ - فالربح ليه منحنى

\-

اللي بدأ من الصفر ممكن يوصل لعشرات الملايين - لمئات
الملايين - لكن لازم ليه سقف هيوصل له

\-

مش عشان إمكانيّات ذكائه - ممكن يكون عبقريّ

ولكن عشان إمكانيّات معرفته ( تعليمه وخبراته ) - وعشان
إمكانيّات صحّته - وإمكنيّات عمره

\-

ما انتا على ما تظبط إمكانيّات عقلك لو كانوا أهلك فقراء -
هتكون بين ال 30 وال 40

فأصبح كده كده المنحنى بتاعك هيبدأ بأوّل مليون وانتا عندك
35 أو 40 سنة

\-

إزّاي عاوز المنحنى بتاعك يكون زيّ منحنى واحد بدأ في ال
25 - بنصف المعلومات والخبرات اللي انتا وصلت لها في ال 40 - من خلال تعليم
أهله ليه - وإعطائهم خبرات ليه

\-

الشاب ده باديء المنحنى عند 20 أو 25 سنة - بعشرات
الملايين - وبنصف معلومات وخبرة

وبشركة - أو شركات - قائمة ومستقرّة وكلّ موظّف عارف شغله
فيها

وبعلاقات بتفتح له اقفال - وبتجيب له فرص

\-

هتقارنه ازّاي بحدّ باديء في ال 35 أو ال 40 - بمليون واحد
أو اتنين

ولسّه هيقعد له 3 أو 5 سنين يناهد في موظّفين عشان يحوّلهم
لشركة منتظمة ؟!

وهتقابله الاقفال اللي ماعاهوش علاقات تفتحها - وهيحارب
عشان يجيب فرص من غير علاقات

\-

فيه قيود طبيعيّة ما ينفعش تكابر معاها - الموارد زيّ
الطبيعة - زيّ الزلزال والإعصار - ما ينفعش تكابر معاها

\-

فما تظلموش الشباب معاكم لمجرّد إنّ عندكم كبرياء بيمنعكم
تقولوا إنّكوا بدئتوا بثروات عائلاتكم !!
