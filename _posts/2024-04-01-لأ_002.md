---
layout: post
title: "لأ"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


أعظم حاجة اتعلمتها من سنتين تقريبا

هي الرفض

إني اتعلمت أقول لأ

.

وأعظم حاجة اتعلمتها السنة دي

هي الرفض أكتر

إني اتعلمت أقول لأ كتير

.

التليفون بيرن

ما بردش

.

أنا كاتب في كل بوست

قد ينتج عنه تواصل

إن التواصل ( واتس آب فقط )

.

انتا بتتصل ع الموبايل

مش هرد عليك

.

كلمتني ع الواتس وبعتت رسالة صوتية

مش هاسمعها

وهقول لك تبعتها مكتوبة

.

قفلت التعليقات على كل بوستاتي

.

العميل اللي بيفاصل

بقول له لأ

.

اللي بيطلب مني شغل خارج تخصصي

بقول له ده مش تخصصي

.

واللي بيطلب مساعدة

تستلزم إني أتفرغ له

باعتذر

.

اللي بيبعت رسالة أكتر من ١٠ سطور

ما بقرأهاش

.

وبلوكات كتير ع الفاضي والمليان

.

لو كاتب في بوست توظيف

إن السي في يرسل على إيميل كذا

وإنتا أرسلته على رسائل الصفحة

هامسح رسالتك ومش هشوف السي في

.

ولو كاتب إن السي في

يرسل بصيغة بي دي إف

وإنتا أرسلته وورد

مش هافتحه

.

لو اتفقنا نتقابل الساعة ٤

أنا هامشي ٤ وربع

لو إنتا جيت ٤ ونصف

واتصلت عليا

مش هرد عليك

.

ممكن تستغرب الكلام ده

أو تسيء الظن بيا

.

أنا هسيبك للناس

وهما هيخلوك زيي في يوم من الأيام

أنا بس بحاول أختصر عليك وجع القلب
