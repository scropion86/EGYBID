---
layout: post
title: "قانون باركنسون"
date:   2024-04-10T00:00:01+03:00
author: "mahmoud"
category: "مرزوقيات"
tag: "المفاهيم"
---


السلام عليكم  
فيه قانون اسمه "قانون باركنسون"  
القانون دي بيقول أنّ  
المهام تتمدّد لتغطّي الحيّز الزمني المتاح لها  
وبيستخدم أساسا مع الوقت  
أو إدارة الوقت يعني  
-  
يعني بيقول مثلا  
لو إنتا قلت للطلبة  
المادّة دي هامتحنكوا فيها كمان 3 شهور  
بينما المادّة دي محتاجة أسبوع  
-  
هتلاقي الطلبة ذاكروا المادّة اللي محتاجة أسبوع  
هتلاقيهم ذاكروها في 3 شهور  
-  
وزيادة عن ذلك ستجدهم يشكون  
وستجد بعضهم يؤجّل مذاكرتها لآخر أسبوع  
وستجد البعض الآخر ممن يستطيع مذاكرتها في يوم  
ستجده يتركها لمدّة ثلاثة شهور إلا يوم  
ويذاكرها ليلة الامتحان  
بل وينجح فيها  
-  
ده اسمه قانون باركنسون  
وده استخدامه مع الوقت  
-  
لكن القانون ده ممكن تمدّه لأيّ شئ  
حسب وجهة نظري الشخصيّة يعني  
وساعتها ممكن تسمّيه قانون  
"باركنسون - مرزوق"  
هههههههه  
-  
ممكن تمدّه للألم مثلا  
يعني  
لو واحدة حامل وزوجها مدلّعها آخر دلع  
هتلاقيها بتتألّم ألم شديد جدّا بسبب الحمل  
-  
بينما لو الظروف صعبة وزوجها مش بيدلّعها  
أو زوجها مات مثلا  
هتلاقيها بتضغط الألم لمساحة صغيرة جدّا  
وبتنزل الشغل عادي  
وتشتغل شغلانة واتنين وتلاتة  
والألم هيتحبس في مساحة صغيّرة جدّا  
لدرجة إنّك ممكن تشوفها في شغلها  
واستحالة ييجي في بالك إنّ دي حامل  
-  
يعني في الحالة الأولي  
الألم وجد مساحة ينتشر فيها  
نوم طول النهار والليل  
ومرواح للدكتور كلّ أسبوع  
فهيّا بتعتبر إنّ ده العادي وتتدلّع  
واللي يلاقي الدلع وما يتدلّعش يبقي غلطان  
فالألم بينتشر ليملأ المساحة المتروكة له  
-  
افتكر كده إنّك كنت مرّة مزنوق جدّا في المواصلات  
هتموت وتدخل الحمّام  
لحدّ كده تمام  
لا مش تمام خالص  
هههههههههه  
-  
افتكر بقي أوّل ما دخلت العمارة  
حسّيت إنّ الألم زاد  
-  
طيّب أوّل ما دخلت الشقّة  
الألم زاد جدّا  
-  
طيّب أوّل ما دخلت الحمّام  
الألم بقي هيموّتك وإنتا بتقلع البنطلون  
وهاين عليك تقطّعه  
-  
الحقيقة إنّ الألم واحد  
لكن إنتا في المواصلات  
ما كانش عندك حيّز لانتشار الألم  
الألم عارف إنّه حتّي لو انتشر  
إنتا هتعمل إيه يعني  
ولا حاجة  
فالألم لامم نفسه في مساحة صغيّرة  
-  
كلّ ما تقرّب من الحمّام  
نفس الألم بينتشر  
مش بيزيد  
هوّا فقط بيلاقي الفرصة أوسع للانتشار  
فبينتشر  
بيلاقيك عندك قابليّة لاستقبال الألم  
فبينتشر عندك  
لكن لو إنتا ما عندكش القابليّة دي  
زيّ في المواصلات مثلا  
هتلاقي نفس الألم لامم نفسه ومش بينتشر  
-  
ممكن تطبّق القانون ده علي الفلوس  
واحد بيقبض ألف جنيه  
وبالكاد عايش بيهم  
لو قبض ألفين جنيه  
هينتعش لمدّة شهرين تلاتة  
لكن بعد كده  
هتلاقي مصاريفه بقت ألفين جنيه في الشهر  
بعد ما كانت ألف واحد  
-  
إيه اللي حصل  
اللي حصل هو إنّ احتياجاته تمدّدت  
لتشمل مساحة الألفين جنيه الجداد  
-  
طيّب  
كفاية أمثلة لقانون باركنسون  
مع إنّك ممكن تدخّله في أيّ مجال وهتلاقيه شغّال  
لكن تعالي نشوف هنستفاد منّه إزّاي  
-  
في المثال الأوّل  
بتاع إدارة الوقت  
تستفاد منّه في إنّك ما تعطيش مهام للموظّفين بتوعك  
في وقت أكتر مما يحتاجوه لإتمام هذه المهامّ  
فما بالك بأن تعطيهم مهمّة في وقت مفتوح ؟!!!  
-  
يعني  
لو الحاجة دي تخلص في أسبوع يبقي اعطيهم أسبوع  
يتشالوا يتهبدوا بقي أنا عاوزها تخلص في أسبوع  
-  
بس بشرط  
إنّ الحاجة تكون فعلا تخلص في أسبوع  
بلاش تستهبل وتطلب منهم يخلّصوا مهمّة شهر في أسبوع  
وتقول محمود مرزوق هوّا اللي قال لي  
أنا مش مسؤول عن عبطك  
-  
وفي هذا السياق تقول الحكمة  
لا ينجز الأعمال إلا الرجل المشغول  
يعني  
طول ما المهمةّ واخدة الحيّز الطبيعي بتاعها من
الوقت  
هتلاقي العامل بيجتهد فيها جدّا  
وطول ما هوّا منهمك في العمل هتلاقيه قادر ينجز  
-  
بل حتّي لو عندك عامل مسحول في مهمّة  
وعامل فاضي  
لو عطيت الاتنين مهمّة زيادة  
هتلاقي اللي كان مسحول في المهمّة الأولي  
هتلاقيه خلّص التانية كمان  
بينما الفاضي عمّال يتلكّع في مهمّة واحدة  
-  
يعني مثلا  
افتكر كده لمّا كنت عاوز تجدّد البطاقة  
وقعدت شهر فاضي ومكسّل تروح تجدّدها  
وجيت في يوم عندك عشرين مشوار في القاهرة  
وقمت خاطف ساعة رايح عامل فيها البطاقة  
في نفس اليوم اللي كان عندك فيه عشرين مهمّة  
مع إنّك قاعد فاضي من شهر  
-  
فده معني الحكمة اللي بتقول  
لا ينجز الأعمال إلا الرجل المشغول  
-  
فالعامل طول ما هو مشغول طول ما هو قادر ينجز  
لكن  
لو عطيته فرصة للراحة  
مش هيعمل المهام المطلوبة منه  
وهيأجّلها بشكل افتراضي  
-  
يعني هيبقي الطبيعيّ عنده إنّه يأجّل  
لحدّ ما يوصل للوقت  
اللي هوّا عارف عن نفسه وإمكانيّاته الذاتيّة  
إنّه خلاص الوقت المتبقّي ده  
يساوي بالظبط الوقت المطلوب لإنجاز المهمّة  
-  
هنا هتلاقيه بيتحوّل لمازنجر  
وبيخلّص المهمّة في الوقت المطلوب لها بالظبط  
مش الوقت المسموح له ينجزها فيه  
-  
فما بالك بقي بإنّك تعطيه وقت مفتوح ؟!!!  
يعني  
لو قلت له خلّص المهمّة دي "براحتك"  
يبقي الوقت المسموح هو ما لا نهاية  
يبقي المهمّة هتتمدّد لتملأ حيّز المالا نهاية ده  
-  
وهنا أنا أشجّع جدّا إنّ العمل يكون بعقود منتهية  
محدّدة زمنيّا يعني  
يعني  
تجيب مدير  
وتطلب منّه مثلا إنّ شركتنا تكون شركة مصدّرة  
-  
لو سبت ده مفتوح  
يبقي انسي إنّ شركتك تصدّر حبّاية قمح حتّي  
وده اللي بيحصل في الحكومة طبعا  
-  
لكن  
لو قلت له المهمّة دي مطلوبة منّك خلال سنة  
هتلاقيه أنجزها في سنة  
إزّاي ما أعرفش  
لكن ده هيحصل إن شاء الله  
-  
وبفرض إنّه ما حصلش يبقي من حقّك تمشّيه  
لأنّ فيه عقد بيننا  
-  
لكنّه مش هيفشل إن شاء الله  
وهيكون حريص علي إنجاز المهمّة بتاعة السنة دي  
عشان تجدّد له العقد السنة الجايّة  
-  
الأفضل من كده طبعا  
هوّا إنّك تقسّم السنة دي ل 12 شهر  
كلّ شهر له مهمّة واضحة في الهدف الكبير  
اللي هوّا التصدير  
ونتحاسب علي كلّ هدف صغيّر كلّ شهر  
-  
قدرت تقسّم الشهر لأربع أسابيع  
كلّ أسبوع فيه هدف واضح ومهمّة محدّدة  
يبقي أفضل وأفضل  
-  
لحدّ ما توصل لأنّك تقسّم المهام المطلوبة من موظّفك  
لأكبر عدد من المهام الصغيرة  
وأصغر فترات زمنيّة متاحة  
كده إنتا بتستفيد من الموظّف بتاعك بالشكل المثالي  
-  
في المثال التاني بتاع الألم  
ما ينفعش تسيب لنفسك فرصة تتدلّع فيما يخصّ الألم  
لازم تحجّم رغبة جسمك في الدلع بخصوص الألم  
-  
في المثال التالت  
انسي فكرة إنّ حلّ مشاكل الموظّفين  
تكمن في زيادة رواتبهم  
عمرها ما هتتحلّ كده  
وعمرها ما هتتحلّ خالص تقريبا إن شاء الله  
-  
لانّهم في أيّ دولة  
من دول العالم المتقدّم كمان حتّي  
مش عندنا بسّ يعني  
بتحصل نفس الفكرة  
-  
ألا وهي  
النفقات تتوسّع لتستهلك الراتب  
فاللي كان بيقبض ألف جنيه وشايل موبايل قديم  
لمّا يقبض ألفين هيجيب موبايل جديد  
-  
كان بيركب مواصلات هيركب تاكسي  
كان بيفطر فول وطعميّة هيفطر جبنة رومي وزيتون
أسود  
فالنفقات تتوسّع لتستهلك الراتب مهما حاولت زيادته  
-  
ولا يوجد حلّ لذلك إلا بأن يتحوّل الموظّف لبيزنس
مان  
وده شبه مستحيل إلا مع 1 % من الناس مثلا  
فهيفضل ال 99 % الباقيين مغروزين في قاعدة
باركنسون  
للأبد  
وللأسف
