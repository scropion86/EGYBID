---
layout: post
title: "تصدير المقاولات"
date:   2024-04-10T00:00:01+03:00
author: "mahmoud"
category: "نصيحة من خبير"
tag: "نصيحة من خبير"
---


في طريقي للقاهرة - استوقفني هذا المنظر المرعب

فرملت العربيّة وسبتها دايرة - ونزلت عدّيت نصف الطريق -
وصوّرت هذه المعدّات

وافتكرت إنّي سايب العربيّة دايرة - رجعت كمّلت سواقة
للقاهرة - وأنا بفكّر في هذه الكارثة




الكارثة اللي ممكن مخرج يصوّرها لك على إنّها عظمة

ويجيب المعدّات في كادر سينيمائيّ رائع - مع شروق الشمس
وزقزقة العصافير

وصوت عمرو مصطفى بيقول لك ( بصّوا شوفوا مصر عاملة
إيه )

أو آمال ماهر بتقول لك ( طوبة فوق طوبة نبني )




المرعب في الصورة دي هو ( كثافة ) المعدّات المستخدمة في
مشاريع البنية التحتيّة الحالية

إحنا ضغطنا جدّا في الاتّجاه ده

فكلّ المقاولين اشتروا معدّات

وشغّالين حاليا بالتوازي




طيّب !!! لمّا الطفرة دي تخلص ؟! هنعمل بالمعدّات دي إيه
؟!!!

الناس اللي شغّالة عليها دلوقتي وبتاخد أجور - مش حاسّين ليه
إنّ دا حلّ مؤقّت

ليه ما بنفكّرش في سؤال ( وبعدين ؟!!! )




ألم تكن الحكمة أن تتمّ هذه المقاولات ( بالتوالي ) وليس
بالتوازي

ممكن تاخد وقت أطول - مش مهمّ - ما هو بالتوازي هنكون بنطوّر
في الصحّة والتعليم و و و




لكنّنا ضغطنا كلّ مجهودنا في اتّجاه واحد

الناس اشترت معدّات

اتحلّت أزمة بطالة ( بشكل جزئيّ ومؤقّت )

وبعدين ؟!!!




على العموم

الحلّ هو في ( تصدير المقاولات )

تصدير المقاولات وليس تصدير العقارات




تصدير العقارات يعني نجيب ناس أجانب تشتري عقارات
عندنا

أو المصريّين العاملين بالخارج يشتروا عقارات

ودي كانت الموضة القديمة - وبسببها بقت عندنا مئات آلاف
الوحدات السكنيّة مملوكة وغير مسكونة

ودي في حدّ ذاتها كارثة تانية - كارثة أموال مجمّدة في
خرسانات وحوائط - بدل ما تشتغل في زراعة وصناعة




لكن

بنتكلّم عن الحلّ المستقبليّ لشركات المقاولات دي

ألا وهو ( تصدير المقاولات )

يعني

جيوش شركات المقاولات بمعدّاتها دي - لازم يتفتح ليها طريق
من دلوقتي تروح تعرض نفسها على الدول العربيّة والأفريقيّة

من دلوقتي




التصدير ( بيتربّى )

يعني لو حصلت الكارثة وبدأت تفكّر في حلّها ساعتها بتصدير
المقاولات

وبدأت تعمل موضوع إنّك تعرض نفسك ده

مش هتلحق

هتكون محتاج سنتين تلاتة عشان تنفّذ عقود




فالصحّ هو إنّك تبدأ من قبل الكارثة بسنتين تلاتة ( دلوقتي
يعني )

بحيث على ما الكارثة تيجي تحصل

تكون إنتا بتفتح خرم إبرة للناس دي تتنفّس منّه في أفريقيا
والدول العربيّة
